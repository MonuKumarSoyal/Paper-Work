ঐগী নুংশিজরবা ইরৈবাকচাশিং, খুরুমজরি।
ঙসি দিসেম্বরগী ২৭নি।
নুমিৎ মরিনিগী মতুংদদি ২০২১ লাক্লগনি।
অমরোমদা ঙসিগী মন কী বাত অসি ২০২০গী মন কী বাতকী অরোইবা শরুক ওইরি।
মথংগী মন কী বাত্তি ২০২১দা ওইরগনি।
মরূপশিং ময়াম্না ইবীরকপা চিথী কয়া ঐগী মাংদা লৈরি।
মায়গোভতা মীয়াম্না থাবীরকপা সজেসনশিংসু মসিদা য়াওরি।
মীওই কয়া অমনা ফোন্দা মখোয়গী পুক্নীংগী ৱা অদু ফোঙদোকপীরক্লি।
মেসেজ অয়াম্বশিং অদুদা মমাং চহিগী অৱা-নুংঙাই অমসুং ২০২১গী ফিরেপশিং য়াওরি।
কোলহাপুরদগী অঞ্জলীনা ন্যু ইয়রদা ঐখোয়না অমগা অমগা য়াইফ-পাউজেল পীনৈ…অদুবু হন্দক্তি ঐখোয়না অনৌবা থৌওং অমা হৌরসি!
ঐখোয়গী লৈবাক্তদা য়াইফ-পাউজেল পীবা য়াদবরা; ঐখোয়গী ইরৈবাকপুসু য়াইফ-পাউজেল পীসি!
ঐখোয়গী লৈবাক্না ২০২১দা চাউখৎপগী পান্দোম লোম্বা ওইরসনু… মালেমদা ভারতকী মপাঙ্গল কনবা হেল্লসনু…মসিদগী অহেনবা করিবু লৈরুগনি!
হায়না ইবীরকখি।
মরূপশিং, নমো এপ্তা মুম্বাইদগী অভিশেক্না মেসেজ অমা থারকখি।
মহাক্না ২০২০না ঐখোয়না উৎখিবা, তাম্বীখিবা অদু অঙকপনি হায়না ইরকখি।
মহাক্না কোরোনাগী হিরম কয়া ইরকখি।
চিথীশিং অসিদা, মেসেজশিং অসিদা চপ মান্নবা অমা উবা ফংখিবা ঐহাক্না মীয়ামদা পাউদমজনীংবা অদুদি মীয়াম্না লৈবাক্কী তৌবা ঙম্বগী শক্তি অমসুং প্রজা মীয়ামগী অপুনবগী পাঙ্গল অসিবু থাগৎনরকখি।
জন্তা কর্ফিয়ুনচিংবা অচৌবা চাংয়েং অসিনা মালেম পুম্বদা ইথিল অমা পীখি, খুপাক খুদুনা পুখম থিন্দুনা লৈবাক অসিনা ঐখোয়গী কোরোনা ৱারিয়রশিংবু ওকখিবদা খুপাক অমদি পুখমগী মখোলনা নীনখিবা অদু মীয়াম্না নীংশিংনরকখি।
লৈবাক অসিগী মীচম মীয়াম্নসু অওনবা অসি য়ানখি।
ঐহাক্না লৈবাক পুম্বদা আশাগী অঙকপা ইচেল অমা উবা ফংখি।
শিংনবা কয়া লাকখি… খুদোংথিবা কয়া থেংনখি।
কোরোনানা মরম ওইদুনা মালেমগী সপ্লাই চেনশিংদা অপনবা কয়া থোকহনখি… অদুবু ঐখোয়না খুদোংথিবা খুদিংদগী অনৌবা পরা অমমম তমহৌখি।
লৈবাক অসিদা অনৌবা তৌবা ঙম্বগী শক্তিশিংসু থোরকই।
ৱাহৈ ওইনা ফোঙদোক্লবদা… তৌবা ঙম্বা অদু “আত্মনির্ভর” – ইরোমদোম লেপচবা হায়না কৌই।
মরূপশিং দিল্লীদগী অভিনব বেনর্জীনা মহাক্না থেংনখিবা অৱা-নুংঙাইশিং ইদুনা ঐঙোন্দা থারকখি মদু য়াম্না নুংঙাই।
অভিনবনা মহাক্কী ইমুং-মনুংগী অঙাংশিংগী শান্নপোৎশিং অমদি খুদোল পোৎশিং লৈনবা পামখি… মরম অসিনা মহাক্না দিল্লীগী জান্দেৱালন মার্কেৎতা চৎখি।
ময়াম্নসু হেন্না খঙবীরম্লগনি মদুদি দিল্লীদা কৈথেল অসি সাইকল অমসুং শান্নপোৎকীদমক মমিং চৎলি।
হান্নদি অতাংবা শান্নপোৎ হায়রগনি মপান্দগী পুশিল্লকপশিং অসিনা ওইরমখি; অহোংবা শান্নপোৎসু মপালদগী লাকই।
অদুবু অভিনবনা মহাক্কী চিথী অদুদা ইবীরক্লিবা অসি অয়াম্বা দুকান মপুশিংনা মখোয়না য়োল্লিবা শান্নপোৎশিং অদু ভারত্তা শাবা শান্নপোৎনি মসিনা হেন্না ফাবনি হায়না কস্তমরশিংদা ক্বালিতী অদু তাকখি।
কস্তমরশিংনসু ভারত্তা শাবা শান্নপোৎনা হেন্না পাম্নৈ।
তশেংনা মসি ৱাখল্লোনদা চাউনা অহোংবা লাকপা অমনি… মসি মিৎনা শং-শং উরবা প্রমান অমনি।
চহি অমগী মনুংদা… ঐখোয়গী ইরৈবাকচাশিংগী ৱাখল্লোনশিংদা অচৌবা অহোংবা লাকপা হৌখি।
অহোংবা অসিগী চাং লেপ্পা অসি অরায়বা নত্তে।
শেন্মিৎলোন নৈনবশিংনসু মসিগী চাং লেপ্পা ঙমদে।
মরূপশিং বিশাখাপতনমদগী বেঙ্কৎ মুর্লী প্রসাদনা চিথী ইবীরকখি মসিদা পুম্নমক্তগী পুমতোপ-তোপ্পা ৱাখল্লোন অমা য়াওখি।
বেঙ্কৎনা হায় ২০২১গীদমক্তা মহাক্কী এ. বি. সি. থারক্লি।
ঐহাক্না এ. বি. সি. হায়রিবা অসি করিনো হায়বা খঙলদে।
মদুগী মতুং ঐহাক্না বেঙ্কৎনা মহাক্কী চিথীগা লোইননা চার্ত অমা হাপলকখি।
চার্ত অদু য়েংলুবদা ঐহাক্না এ. বি. সি. গী চার্তকী আর্থ খঙখি… আত্মনির্ভর ভারত চার্ত হায়বনি।
মসি তাবা য়াম্না নুংঙাইত্রা।
বেঙ্কৎনা নুমিৎ খুদিংগী শিজিন্নরিবা পোৎলম পুম্নমক্কী লিস্ত অমা শেমখি।
মসিদা ইলেক্ত্রোনিক্স, স্তেস্নরী, অকে-অমৌগী পোৎলমশিং অসিদা নত্তনা অতোপ্পা পোৎ কয়া য়াওরি।
ঐখোয়না খঙনা নত্ত্রগা খঙদনা মপাল লৈবাক্কী পোৎলম কয়া শিজিন্নরি, মসি ভারত্তা য়াম্না লায়না ফংই।
হৌজিক্তি মহাক্না ইরৈবাকচাশিংনা ৱানা হোৎনজবা অমদি হুমাং মমলনা পুথোকপা পোৎলম খক্তমক শিজিন্নগনি হায়না ৱারেপ লৌখি।
মরূপশিং, মসিগা লোইননা মহাক্না হায়খিবা ৱাফম খরসু পুক্নীং চিংশিন্নীংঙাই ওই।
মহাক্না ইবীরকখি ঐখোয়না ইরোমদোম লেপচবা ভারতপু শৌগৎলি, অদুবু ঐখোয়গী মেন্যুফেকচররশিংদা পোৎ অদগী ক্বালিতী কমপ্রোমায়জ তৌরোইদবনি হায়না ময়েক শেংবা পাউজেল অমা পীবা তাই।
মহাক্না হায়রিবা অসি অচুম্বা ৱাফম অমনি।
‘জিরো ইফেক্ত,জীরো দিফেক্ত’কী ৱাখল্লোন্দা থবক তৌনবগী চপ চারবা তানফম ওইরে।
ঐহাক্না লৈবাক অসিগী মেন্যুফেকচররশিং অমসুং ইন্দস্ত্রীগী লুচিংবশিংদা হায়জরি মদুদি …লৈবাক মীয়াম্না অচেৎপা ফিরেপ অসি লৌখি… থৌনা লৈনা মাংদা খোঙ থাংজিল্লি… ভোকেল ফোর লোকেল অসি য়ুমথোং খুদিংদা নীল্লি… অসিগুম্বা ফিভম অসিদা, ঐখোয়গী পোত্থোকশিংনা মালেমগী থাকশিং য়াওহনবা ঙম্নবা হোৎনবা মতম ওইরে।
মালেমদা খ্বাইদগী ফবা পোত্থোক অদু ভারত্তা শাদুনা মালেমদা উৎলসি।
মসিগীদমক্তা ঐখোয়গী ওন্ত্রপ্রিনর মরূপশিং মাংদা থোকপীরকউ।
স্তার্তঅপশিংসু মাংদা চংশিনখি।
বেঙ্কৎকী মহাক্কী থোইদোকপা হোৎনবা অসিগীদমক্তা মহাকপু অমুক হন্না থাগৎচরি।
মরূপশিং ৱাখল্লোন অসিবু খনসি… মসিগা লোইননা য়োকখৎসি।
মমাংদা ঐহাক্না মসি হায়খ্রবনি… অমুকসু ইরৈবাকচাশিংদা হায়জরি… ময়াম্নসু লিস্ত অমা শেম্বীয়ু।
ঐখোয়না নোংমদা শিজিন্নরিবা পোৎলম খুদিংমক… মখোয়বু এনলাইস তৌবীয়ু… ঐখোয়নদি খঙদবা মীরৈবাক্তা শাবা ঐখোয়গী পুন্সিদা চংলকখিবা পোৎলমশিংগী মরমদা খন্থৌ, মখোয়না ঐখোয়দগী শেল লৌরি।
মখোয়শিং অদু ঐখোয়না ভারত্তা শাবা করম্বা পোৎলমশিংনা মহুৎ শিনবা য়াবগে খঙদোকউ অমসুং মদু য়েংলগা ভারতকী মীয়াম্না কন্না হোৎনজবা অমসুং হুমাং মমলনা শাজবা প্রদক্তশিং শিজিন্নবা হৌরসি।
নখোয়না চহি খুদিংগী অনৌবা চহিগী ফিরেপশিং লৌই… হন্দক্তি ইরৈবাক্কীদমক্তা ফিরেপ অমা শোইদনা লৌরসি।
ঐগী নুংশিজরবা ইরৈবাকচাশিং ঐখোয়গী লৈবাক ঐখোয়গী অরিবা নাৎ, সিবিলাইজেসন অমসুং চৎনবী অসিবু য়েৎখাই থিনগাইবশিং অমসুং ওৎপী নৈবীবশিংদগী কন্নবা কয়া অমা চাউনা কত্থোকখিবা…অদুবু নীংশিংবা নুমিৎ অমনি।
নুমিৎ অসিদা গুরু গোবিন্দ সিংহগী মচা নুপাশিং, সহিবজাদে জোরাৱর সিংহ অমসুং ফতেহ সিংহবু হিংনা চেক চনশিনখিবনি।
মীওৎ মীনৈ তৌরিবশিং অসিনা সহিবজাদেনা থম্লিবা থাজবা অদু থাদোক্নবা, গুরুনা তাকপীরম্বা চৎনবীশিং অদু থাদোক্নবা হায়রকখি।
ঐখোয়গী সহিবজাদেনা চহি য়াম্না নৌজরবসু অঙকপা থৌনা অমসুং অখাঙ কনবা উৎখি।
চেক চনশিনবা অদুদা নুং হাপচিল্লিবা মখৈ ফকলাং অদু ৱাখৎলকখি… অশিবগী খয়াৎতা তাগদৌরে হায়বা অসি শোইদনা খঙলবনি… অদুবু মখোয়না খজিক্তং ফাওবা মচি লেংখিদে।
ঙসিগী নুমিৎ অসিমক্তদা গুরু গোবিন্দ সিংহগী মমা ইবেম্মা – মাতা গুজারীসু থৱাই থাখিবা নুমিৎনি।
চয়োল খরগী মমাংদা শ্রী গুরু তেগ বহাদুরগী থৱাই থাখিবগী নুমিৎ ওইখি।
ঐহাক্না দিল্লীদা গুরুদ্বারা রকাবগঞ্জ চৎতুনা গুরু তেগ বহাদুরজীদা ইকাই খুম্নবা উৎতুনা হৈকৎ-লৈকৎ তমজনবগী থৌজাল ফংজখি।
মসিগী থানুং অসিদা শ্রী গুরু গোবিন্দ সিংহ য়াজবা মীওইশিংনা লৈপাক মখাদা তুম্মি।
মীয়াম্না শ্রী গুরু গোবিন্দ সিংহগী ইমুংগী মীওইশিংনা চাউনা কত্থোকখিবা অদু নীংশিংদুনা চাউনা ইকাই খুম্নরি।
থৱাই থাখিবা অসিনা মীওইবা জাতিগী; লৈবাক অসিগী অনৌবা পরা অমা ওইখি; থৱাই থাখিবা অসিনা ঐখোয়গী সিবিলাইজেসন অসি ঙাক্তুনা থম্নবা অচৌবা থৌদাং য়ারি।
ঐখোয় পুম্নমক্না মখোয়গী লমন তোনশিল্লবনি।
ঐহাক্না গুরু তেগ বহাদুর, মাতা গুজারী, গুরু গোবিন্দ সিংহ অমসুং মখোয়গী মচানুপা মরি শহিবজাদেনা কত্থোকখিবা অদুগীদমক্তা অমুক হন্না ইকোক নোন্না খুরুমজরি।
অসিগুম্বা কত্থোকখিবা কয়ানা ভারতকী শক্তম অসি কনবা ঙমখ্রিবনি।
ঐগী নুংশিজরবা ইরৈবাকচাশিং ঐনা হায়জগদবা ৱাফম অসি তারগা ময়াম য়াম্না হরাওগনি অমসুং চাউথোকচবসু ফাওগনি।
ভারত্তা কবোকৈগী মশিং অসি ২০১৪দগী ২০১৮ ফাওবদা চাদা ৬০গী চাংদা হেনগৎখি।
লৈবাক অসিদা ২০১৪দা কবোকৈগী মশিং অসি ৭,৯০০ ওইখিবা অদু ২০১৯দা ১২,৮৫২দা হেনগৎখি।
জীম কোর্বেৎনা কবোকৈশিং অসিগী মরমদা অসুম্না হায়খি: “কবোকৈশিংনা মহৌশাগী তম্পাক্তা মনীং-মখা তম্না কোইচৎ চৎপা উদ্রবদি, মখোয়গী ফজবা অদু শেংনা খঙবা ঙম্লোই… মাগী মচুগী ফজবা অমদি মাগী খোঙথাংগী ফজবা অদু খঙবা ঙম্লোই।
” লৈবাক অসিগী অয়াম্বা শরুক্তা মরু ওইনা সেন্ত্রেল ভারত্তা কবোকৈগী মশিং অসি হেনগৎখ্রে।
কবোকৈগী মশিং খ্বাইদগী য়াম্না লৈবা রাজ্যশিংগী মরক্তা মধ্য প্রদেশ, কর্নাতকা অমসুং মহারাস্ত্রনা মকোক থংলি।
মসি চহি অসিগী অচৌবা মায় পাকপা অমনি।
মালেমদা কবোকৈশিংনা খুদোংথিবা কয়া মায়োক্নৈ; মখোয়গী লৈফম মাংশিল্লক্লি।
অসিগুম্বা ফিভম অসিদা ভারত্তা কবোকৈগী মশিং অসি লেপ্তনা হেনগৎলকপনা মালেম পুম্বদা লম্বী অমা তাকখ্রে।
অদোমনা হৌখিবা চহী খরা অসিদা অদোমনা খঙলমগনি মদুদি ভারত্তা নোংশাগী মশিং অসি হেনগৎলক্লি হায়বা; কৈশিংগী মশিংসু হেনগৎলক্লি: লোইননা ভারতকী উমংগী শরুক অসিসু হেনগৎলক্লি, মসিগী মরমদি সরকার খক্তা নত্তনা মীয়াম, সিবিল সোসাইতী, ইন্সতিত্যুসনশিংনা উমংশিং লমলক্কী শা-উচেকশিং য়োকখৎনবা হোৎনবা অসিননি।
ময়াম পুম্নমক্কী থৌদাং অসি থাগৎনীংঙাইনি।
মরূপশিং ঐহাক্না তমিল নাদুগী কোইম্বতুরগী থম্মোই শোক্নীংঙাই ওইবা অমা পঞ্জগে।
ময়াম্না সোসিএল মীদিয়াদা মসিগী ভিজুএলশিং উবীরম্লগনি।
ঐখোয়না মীগী হ্বীলচিয়রদি উরে অদুগা কোইম্বতুরগী ইচানুপী গাইত্রীনা মহাক্কী মপা ইবুঙোগা লোইননা হুই অমগী হ্বীলচিয়র শাখি।
মসি য়াম্না পুক্নীং নুংশিনীংঙাই ওইবা থৌদোক অমনি অমসুং মসি মীওইবনা মীনুংশিং অমসুং থৌজাল হৈরবা মতমদা ওইথোকই।
দিল্লী এন. সি. আর অমসুং লৈবাক অসিগী অতোপ্পা শহরশিংদা চিংশিনবা মখৈ ইংবা অসিদা ময়ুম লৈজদবা শা-শনশিংগীদমক্তা মীওই কয়ানা মতেং পাংলি।
মখোয়না শা-শনশিং অদুগী মচীঞ্জাক, ঈশিং, অরুম্বা ফীরোল অমসুং ফমুং ফাওবা শিনবীরি।
মীওই খরনা নুমিৎ খুদিংগী শা কয়াগী চাননবা মচীঞ্জাক থৌরং তৌবীরি।
অসিগুম্বা খোঙথাংশিং অসি থাগৎনীংঙাই ওই।
উত্তর প্রদেশকী কৌশম্বীদা অফবা খোঙথাং কয়া লৌখৎলি।
মফম অদুগী কৈশুমশঙগী ফাদোকশিংনা অইংবদগী ঙাকথোক্নবগীদমক্তা অমনবা অমদি শেগাইরবা কান্থাশিংনা শন কুপ্নবা ফী তুবীরি।
কৌশম্বী অমদি মখোয়গী থংনবাজীলাশিংদা লৈবা কৈশুমশঙদগী কান্থশিং অদু খোমগৎলগা মদু তুরগা শন লোইফমশিংদা থাই।
কৌশম্বীগী ফাদোকশিংনা চয়োল খুদিংগী কান্থা কয়া শেম্মি।
মতেং পাংনীংবগী ৱাখল্লোন লৈবা মীওইশিং অসি থাগৎফম থোকই।
তশেংবদি মসি খুন্নাইদা মতেং পাংনীংবগী মপাঙ্গল হাপকৎলিবা অফবা থবক অমনি।
ঐগী নুংশিরবা ইরৈবাকচাশিং ঐঙোন্দা ইরকপা চিথী অদুদা অচৌবা ফোতো অনি য়াওরকই।
ফোতো অদুনা লাইশঙ অমগী ‘বিফোর অমদি আফতর’ উৎলি।
মদুদা লোইনরক্লিব চিথী অদুদা নহারোল কাংলুপ অমগী মরমদা ইরি, মদু য়ুথ ব্রিগেদ কৌই।
তশেংনমক য়ুথ ব্রিগেদ অসিনা কর্নাতকাগী শ্রীরঙ্গপতনাদা বীরভদ্রা কৌবা অরিবা শিবগী লাইশঙ অসিদা অওনবা পুরকখি।
লাইশঙ অসিগী অকোইবদা মনা-মশিংনা কুপশিনদুনা লৈবনা লমকোইবনা মফম অদুদা লাইশঙ অমা লৈ হায়বা ফাওবা খঙখিদে।
নোংমদি সোসিএল মীদিয়াদা কাওনরুরবা লাইশঙ অদুগী ভিদিও থাগৎলকখি।
য়ুথ ব্রিগেদনা ভিদিও অসি সোসিএল মীদিয়াদা উবা মতমদা মখোয় লৈবা ঙমখিদে তীম অদুনা লাইশঙ অদুবু শেমজিন-শাজিনগে হায়না লেপখি।
মখোয়না লাইশঙ অদুগী অকোইবদা হৌজিল্লিবা তিংখঙ পাম্বীশিং, নাপী-শিংনাশিং অদু লৌথোকখি।
মথৌ তাবা শেমজিনবগী থবক থৌরম অদু মখোয়না পাঙথোকখি।
মখোয়না তৌরিবা অফবা থবক অদু উবদা লৈকাইগী মীয়াম্না মতেং পাংনবা থোরকখি।
মীওই খরনা সিমেন্ত খরনা রং… অসুম্না অঙম-অঙম্বা, অরৈ অরৈবা মতেং পাংনরকখি।
নহাশিং অসি তোঙান তোঙানবা শিনফম পায়বা মীওই ঙাক্তনি।
মরম অসিনা মখোয়না চয়োলগী অরোইবা নুমিৎশিংদা নুমিৎ খাইদোক্তুনা লাইশঙ অসিগী থবক তৌখি।
লাইশঙ অদুগী থোং হাপ্পগী মথক্তা ইলেক্ত্রিসিতী কন্নেক্সনসু তৌহল্লি।
মতৌ অসিগুম্বা লাইশঙ অদু হান্নগী ফিভমদা লাক্নবা তৌখি।
হনবা লৈতবা অমসুং অচেৎপা থাজবা থম্বা পাম্বৈ অনি অসিগী খুত্থাংদা মীয়াম্না পান্দম খুদিংমক ফংবা ঙম্মি।
ভারতকী নহাশিং অসি উবা মতমদা ঐহাক্না নুংঙাইবা অমদি থাজবগী ৱাখল্লোন লাকই।
নুংঙাইবা অমদি থাজবা পোকপগী মরমদি ভারতকী নহাশিং অসিদা ‘তৌবা ঙমগনি’ হায়বা পাম্বৈ অমসুং ‘তৌগনি’ হায়বগী থৌনা-লিংজেল মখোয়দা চেল্লি।
শিংনরকপা খুদিংমক মখোয়না অরুবনি হায়না লৌদে।
মখোয়না য়ৌবা ঙমদবা অমত্তা লৈতে।
ঐহাক্না তমিল নাদুগী ওজা অমগী মতাংদা পাখি।
মহাক্কী মমিং হেমলতা এন. কে. কোই, মহাক্না বিদ্দুপুরমগী স্কুল অমদা মালেমগী খ্বাইদগী অরিবা লোল তমিল তাকই।
কোবিদ-১৯ লাইচৎ অসিনা মহাক্কী তাকপী তম্বীবগী থবক্তা অপনবা পীবা ঙমখিদে।
হোয়!
মহাক্কী মমাংদা শিংনবা কয়া লাকখি অদুবু মহাক্না ইন্নোবেতিব ওইবা লম্বেল অমা থিখি।
মহাক্না কোর্সতা য়াওবা পরা ৫৩ রেকোর্দ তৌখি, এনিমেতেদ ভিদিওশিং শেমখি অদুগা পেনদ্রাইব অমদা হাপচিল্লগা মহাক্কী মহৈরোইশিংদা য়েন্থোকখি।
মসিদগী মহাক্কী মহৈরোইশিংনা কান্নবা কয়া ফংখি; মখোয়না পরা অদু উবা ফংদুনা হেন্না গ্যান তাখি।
মসিগা লোইননা মহাক্না মহৈরোইশিংগা লোইননা তেলিফোন্দা ৱারী শাখি।
মসিনা মহৈরোইশিংগীদমক লাইরিক পাবদা য়াম্না নুংঙাইহল্লি।
কোরোনাগী মতম অসিদা লৈবাক শিনবা থুংনা ওজাশিংনা ইন্নোবেতিব ওইবা মেথদ শিজিন্নদুনা কোর্সকী মেতরিএলশিং শেম্লিবা অসি ওনলাইনগী খুত্থাংদা তাকপী তম্বীবদা য়াম্না মতেং ওই।
ঐহাক্না ওজা খুদিংমক্তা হায়জনীংবদি মখোয়গী কোর্সকী মেতরিএলশিং অদু এজুকেসন মন্ত্রালয়গী দিক্ষা পোর্তেলদা শোইদনা অপলোদ তৌসি।
মসিনা লৈবাক অসিগী অরাপ্পা মফমশিংদা লৈবা মহৈরোইশিংগীদা মতেং ওইরগনি।
মরূপশিং, হৌজিক ঝার্খন্দগী কোর্ৱা চিংমী কাংবুগী হিরামনজীগী মতাংদা ৱারী শাসি।
হিরামনজী অসি গর্হৱাজীলাগী সিঞ্জো খুঙ্গংদগীনি।
শহরশিংদগী লাপনা চিংনুং অমসুং উমংশিংদা লৈরিবা কোর্বা চিংমীশিং অসিগী মী মশিং ৬,০০০ খক্তা লৈ খঙবদা অদোম অঙকপা পোক্কনি।
মহাক্না মখোয়গী কাংলুপগী চৎন-লোনচৎ অমসুং শক্তাক অসি য়োকখৎনবা থবক পাইখৎখি।
মহাক্না চহি ১২ চুপ্না হনবা লৈতনা হোৎনদুনা মুৎলুরবা কোর্ৱা লোলগী দিক্সনারী অমা শেমখি।
মহাক্না দিক্সনারী অসিদা নুংতিগী শিজিন্নবা ৱাহৈশিংগী ৱান্থোক্কা লোইননা ইখি।
কোর্ৱা কাংলুপকী ওইনা হিরামনজীনা তৌরিবা অসি লৈবাক অসিগীদি খুদম অমা ওইখি।
ঐগী নুংশিজরবা ইরৈবাকচাশিং অকবারগী দর্বাদদা অবুল ফজল কৌবা মশক নাইবা মীওই অমা লৈমখি।
মহাক্না কশ্মীর কোইবা চৎলুরবা মতুংদা মহাক্না অসুম্না হায়রম্মি মফম অসিগী ফজরবা দৃশ অসি য়েলুবদা য়াম্না শাওগনবা মীওই ফাওবগী ৱাখল নুংঙাইহনবা, নোকহনবা ঙমগনি।
তশেংবদি মহাক্না হায়রিবা অসি কশ্মীরগী কেসরগী লৌবুক অদুবুনি।
চহিচা কয়াদগী কশ্মীরগা কেসরগা তৎন-থানবা য়াদ্রবা মরী লৈনদুনা লাকখি।
কশ্মীরি কেসর অসি মপুং ওইনা পুলৱানা, বুদগম অমসুং কিশ্তৱারগুম্বা মফমশিংদা হৌই।
চহি অসিগী মেদা, কশ্মীরি কেসর অসি জীওগ্রাফিকেল ইন্দিকেসন তেগ নত্ত্রগা জী. আই. তেগ পীখি।
মসিগী খুত্থাংদা ঐখোয়গী কশ্মীরি কেসর অসি মালেম পুম্বনা খঙনরবা ব্রান্দ অমা ওইহনবা পাম্মি।
কশ্মীরি কেসর অসি মালেম পুম্বদা মরু মরাং অমা ওইনা শিজিন্নৈ, মঙোন্দা হিদাক ওইনা শিজিন্নবা য়াবা মগুন কয়া অমসু য়াওই।
মসি মনমসু য়াম্না নুংশি মসিগী মচু অসি য়াম্না চেৎলি অমসুং মসিগী লং অসি য়াম্না শাংই অমদি মপোপ চাউই মসিনা মহাক্কী মেদিসিনেল ভেল্যু অদু হেনগৎহল্লি।
মসিনা জম্মু অমসুং কশ্মীরগী পাক চাউরবা সংস্কৃতিবু মশক তাক্লি।
মগুন্দা য়েংলগনি কশ্মীরগী কেসর অসি তোপ-তোপ্পি অমসুং অতোপ্পা লৈবাকশিংগী কেসরগা য়াম্না খেন্নৈ।
কশ্মীরগী কেসর অসি জী. আই. তেগ ফংবদগী তোপ-তোপ্পা মশক অমা ফংলে।
কশ্মীর কেসর অসি জী. আই. সর্তিফিকেৎ ফংলবা মতুংদা দুবাইগী সুপর মার্কেৎ অমদা মসি লোঞ্চ তৌরে হায়বা খঙবদা ময়াম্না নুংঙাইবা পোক্কনি।
হৌজিক মসি মীরমদা থাদোকপা হেনগৎলক্লি।
মসিনা আত্মনির্ভর ভারত অমা ওইহন্নবা হোৎনরিবা অসিগী মপাঙ্গল হাপলগনি।
মসিনা কেসর থারিবা লৌমীশিংদা হেন্না কান্নবা ফংহল্লগনি।
পুলৱানাগী ত্রালগী শার এরিয়াদা লৈবা অবদুল মজীদ ৱানীগী কেস অমা হৌজিক য়েংবীয়ু।
মহাক্না মহাক্কী জী. আই. তেগ তৌরবা কেসর অসি নেস্নেল সেফ্রোন মিশনগী মতেংনা পম্পোরগী ই-ত্রেদিংগী খুত্থাংদা ত্রেদিং সেন্তরদা য়োল্লি।
কশ্মীরদা লৈবা মহাক্কুম্বা মীওই কয়ানা থবক অসি পাঙথোক্লি।
মথংদা মীয়াম্না কেসর লৈগে খল্লকপা মতমদা কশ্মীরগী কেসর লৈবা কাওবীগনু!
কশ্মীরগী কেসেরগী মহাও অসি তোপ-তোপ্পি।
নুংশিজরবা ইরৈবাকচাশিং, নুমিৎ নিনিগী মমাংদা গীতা জয়েন্তী পাংথোকখ্রে।
গীতানা ঐখোয়গী পুন্সিদা মায়কৈ খুদিংদা ইথিল পীরি।
গীতা অসি য়াম্না অথোইবা মগুন লৈবা লাইরিক অমা ওইরিবসি করিগীনো হায়বা খঙবীবরা?
মরমদি মসি ভগৱান শ্রী কৃষ্ণগী ৱারোলনি।
অমরোমদা গীতাগী মগুন অসি করিনো হায়বদা মসি খঙনীংবগী ইথিলদগী হৌরকই… ৱাহংনা হৌরি।
অর্জুন্না তাইবং মপুদা ৱাহং হংলি, খঙনীংবা উৎলি, মসিদগী গীতাগী জ্ঞান তাইবং পানবদা খঙহল্লি।
গীতাগা চপ মান্ননা ঐখোয়গী সংস্কৃতি অসিদা লৈরিবা জ্ঞান খুদিংমক খঙনীংবনা হৌরি।
বেদান্তগী অহানবা লাইশোল – আথাতো ব্রহ্মজীগ্যসা’, হায়বদি লাক্লো ঐখোয় ব্রহ্মগী মরমদা খঙমিন্নরসি।
খঙনীংবগী পাঙ্গল অসি য়াম্না কনখ্রে।
খঙনীংবনা মতম চুপ্পদা অনৌবা পুথোকহল্লি।
খঙনীংবগী ৱাখল্লোন লৈরিবা মখৈ অনৌবা তম্বা ফংগনি।
মসিগীদমক চহি, ফিভম, মতম করিসু মথৌ তাদে।
খঙনীংবনা ওইরকপা কান্নবা অমগী খুদম অমখক ঐহাক্না থেংনজরকই।
ৱাফম অসি তমিল নাদুগী অহল শ্রী তি.
শ্রীনিভাস অচার্য়‍ শ্বামীজীগী মতাংদনি।
শ্রী তি.
শ্রীনিভাস অচার্য়‍ শ্বামীজী অসি চহি মরিফুতরানিথোই শুরে।
চহি মতাং অসিদা মহাক্না মহাক্কী কম্প্যুতরদা লাইরিক ইরি, মদুসু মথন্তা তাইপ তৌজরিবনি।
শ্রীনিভাস অচার্য়‍জীগী মতমদা তাইপ্পুদি ফরে… কম্প্যুতরদি লৈরমখিরোই হায়না ময়াম্না খঙবীরমগনি।
অদুগা মহাক্না কম্প্যুতর করম্বা মতমদা তম্লিবা।
মহাক্না কোলেজ তম্লিঙৈদা কম্প্যুতর তম্লক্তে হায়বদি চুম্মি অদুবু চহি মতাং অসিদা ফাওবা মাঙোন্দা তম্নীংবা অমদি খঙনীংবা অমদি লৈখি।
তশেংনমক্তি শ্রী তি.
শ্রীনিভাস অচার্য় শ্বামীজী অসি সংস্কৃত অমদি তমিল মমুৎ তানা খঙবা মীওইনি।
মহাক্না হৌজিক ফাওবদা স্পিরিচ্যুলগা মরী লৈনবা লাইরিক ১৬ রোম ইখ্রে।
কম্প্যুতর লাকপদগী লাইরিক ইবা অমসুং নম্বগী মওং মতৌ অসি হোংলে হায়না খঙলকপদগী চহি মরিফুতরুক শুরক্লবা মতমদা কম্প্যুর তমখি।
মশাগী তঙাইফদবা সোফৱেয়র তমখি।
মহাক্কী লাইরিক অদু হৌজিক লোইশিল্লক্লে।
মরূপশিং শ্রী তি.
শ্রীনিভাস অচার্য় শ্বামীজী পুন্সি অসিনা তাক্লিবদি তম্নীংবা অমসুং খঙনীংবগী ৱাখল্লোন লৈরিবা মখৈ ঐখোয়গী হকচাংদা পাঙ্গল লৈগনি।
মরম অদুনা মতম লৈবা খিবিক্তা ঐখোয় শোত্থহৌরে হায়না খক খল্লোইদবনি।
ঐখোয় তমজরম্লবদি নত্ত্রগা হৈবা শুকঙম ঙম্লরোই হায়বা ৱাখল অসি খক খল্লোইদবনি।
নুংশিরবা ইরৈবাকচাশিং ঐখোয় হৌজিক খঙনীংবগী ৱাখল্লোন্দগী অনৌবা তম্লকপগী মতাংদা ৱারী শারি।
অনৌবা চহিদা অনৌবা ফীরেপকী মতাংদসু ৱারী শাখ্রে।
মীওই খরদি অনৌ অনৌবা থবকশিং পাংথোক্তুনা অনৌবা ৱাশকশিং ঙাক্লি।
ময়াম্না ইশা ইথন্তা খঞ্জবা থেংনজবা ৱাফমদি ঐখোয়না সমাজগীদমক করিগুম্বা থবক অমা পাইখৎপা মতমদা সমাজনা ঐখোয়দা থবক অদু পাংথোক্নবগী থৌনা অদু হাপ্পীরকই।
ইচম চম্বা মানবা ৱাখল্লোন, ইথিল অমনা ঐখোয়বু অচৌ অচৌবা থবক পাংথোকহনবা ঙমগনি।
শ্রীমান প্রদীপ শঙ্গৱান কৌবা নহা অমগী মতাংদা য়েংসি।
গুরুগ্রামদগী প্রদীপ শঙ্গৱান্না ২০১৬তগী হিলিং হিমালয় কৌবা খোংজং অমা চংশিনখি।
মহাক্না মহাক্কী খোংলোইশিংগা লোইননা হিমালয়গী তোঙান তোঙানবা মফমশিংদা চৎলগা লম কোইবশিংনা হুন্দোক্লম্বা প্লাস্তিকশিং খুন্দোক্লগা লম-তু শেংদোকই।
প্রদীপজীনা হৌজিক ফাওবদা হিমালয়গী তোঙান তোঙানবা তুরিস্ত লোকেসনশিংদগী প্লাস্তিক তন কয়া শেংদোকখ্রে।
মসিগা চপ মান্নবা কর্নতকাগী নহা মতৈ মনাও অমা লৈ অনুদীপ অমসুং মিনুশা।
অনুদীপ অমসুং মিনুশা মমাংগী থা নবেম্বরদা লুহোংবনি।
লুহোংলবা মতুংদা নহা কয়া কোইবা চৎনৈ অদুবু মখোয় অনিনা ময়ামগা মান্নদবা খরা পাংথোক্লে।
মখোয় অনিনা ময়াম্না ময়ুমদগী কোইবা থোরক্লগা মফম অদুদা অমোৎ অকাই থনম্বা অদু উখি।
কর্নতকাগী সোমেশ্বর বিচসু ফিভম অদুমক্নি।
অনুদীপ অমসুং মীনুশানা সোমেশ্বর বিচতা মীয়াম্না হুন্দোক্লম্বা অমোৎ অকাইশিং অদু শেংদোক্কে হায়না লেপখি।
মতৈ মনাও অনিনা লুহোংলবা মতুংদা মসিনা অহানবা ৱাশক ওইনা লৌরে।
মখোয় অনিনা পুল্লগা শমুদ্রা মপান্দা লৈরম্বা অমোৎ অকাই শেংদোক্লে।
অনুদীপনা মখোয়গী ৱারেপ অসি সোসিএল মীদিয়াদা শিয়র তৌখি।
মদুদগীদি মখোয়গী ৱাখল্লোন অসিগী মতুং ইন্না নহা কয়া অমা থোরকখি।
মখোয়না সোমেশ্বর বিচকী অমোৎ অকাই কিলো ৮০০ লৌথোকখ্রে হায়বা তাবদা ময়াম য়াম্না ঙক্কনি।
মরূপশিং ময়াম অসি হোৎনবগা লোয়ননা ঐখোয়না খনগদবনি বিচশিং অমসুং চিংশাংশিং অসিদা মতৌ করম্বা অমোৎ অকাই ফত্ত-হৌদি অসি য়ৌরক্লিবনো।
ঐখোয়গী মরক্তগী কনানো অমনা মফম অদুদা ফত্ত-হৌদি অসি য়ৌহল্লকলিবনি।
ঐখোয়সু প্রদীপ অমসুং অনুদীপ, মীনুশাগুম্না খোংজং অসি চংশিনসি।
মসিগী মথক্তা ঐখোয় ফত্তবা চাইথোক্লোই হায়বা ৱাশক অসি হান্না লৌসি।
কোরোনানা মরম ওইরগা কুমসি চহি অসি ঐখোয়না কয়া খন্নদ্রবা ৱাফম অমত্তং অমুক নীংশিংজগে।
ঐখোয়না লৈবাক অসিদা প্লাস্তিক অমা ফাওবা শিজিন্নদবা লৈবাক অমা ওইহনসি।
মসিসু ২০২১গী ৱারেপশিংগী মনুংদা অমনি।
অরোইবদা ঐহাক্না মীয়ামদা অনৌবা চহিগী য়াইফ-পাউজেল পীজরি।
মীয়াম হকচাং ফনা নাদ-য়েক্তনা লৈবীয়ু।
মথং চহিগী জনুৱারীগী মন কী বাত্তা অনৌবা সবজেক্তশিংগা লোয়ননা অমুক উনরসি।
পুম্নমকপু থাগৎচরি।
