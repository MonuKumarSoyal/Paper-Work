ঐহাক্কী নুংশিরবা লৈবাকমচাশিং, খুরুমজরি. . . অদোমগী মফমদা বিলিয়ন অমা থোক্না হন্না খুরুমজরি!
লৈবাক অসিনা ভেক্সিন দোজ করোর ১০০ হেন্না কাপখিবদগী অনৌবা শক্তি অমসুং থৱাই য়াওবগা লোয়ননা তুংলমচৎকীদমক্তা চঙশিল্লিবা অসিগীসু ‘কোতি কোতি নমস্কার’ হায়না ঐহাক্না অমুক্কসু হায়জরি।
ঐখোয়গী তীকা থাবগী খোঙজংনা মাই-পাকপসিনা ভারতকী তৌবা ঙম্বগী মতিক উৎলি অমসুং ঐখোয়গী অপুনবা থৌওংগী পাঙ্গলবু মীয়াম মাঙদা থম্লরি।
মরুপশিং, ভেক্সিন দোজ করোর ১০০গী মশিং অসি য়াম্নদি য়াম্মি, অদুবু মসিগা মরী লৈনবা ইথীল পীনীংঙাই ওইবা অমসুং চাউথোকচনীংঙাই ওইবা অপিকপা খুদম লাখ কয়া অমা লৈ।
ভেক্সিন কাপ্পগী কেম্পেন হেক হৌবদগী ঐহাক্না খোঙথাং অসি শোইদনা মাই-পাক্কনি হায়বগী থাজবসি মতৌ করম্না লৈখিবগে হায়না মীওই কয়াগী চিথীদা হংলকই।
ঐহাক্না লৈবাক অমসুং মীয়ামগী তৌবা ঙম্বগী মতিক খঙজবনীনা ঐহাক্না য়াম্না থাজবা লৈখি।
লৈবাক মীয়ামদা তীকা থানবগীদমক্তা ঐখোয়গী হকশেলগী থৌমীশিংনা করিমত্তা অৱাৎপা লৈহল্লোই হায়বা ঐহাক্না খঙখি।
ঐখোয়গী হকশেলগী থৌমীশিংনা অৱাবা খঙদবা অমসুং ৱারেপ চেৎপা থৌওংগী খুত্থাংদা অনৌবা থৌওং পাংথোক্তুনা অমসুং খোঙফম চেৎনা মীওইবা খুন্নাইদা তেংবাংবগী মশক থোকপা অনৌবা ফিদম থম্বা ঙমখি।
শিংনবা কয়া লান্থোক্তুনা অমসুং য়াম্লবা মীয়ামদা তেক্ত-কায়দবগী কুয়োম পীবদা মখোয়না মশিং থিঙমদ্রবদা থৌদোক কয়া থেংনখিবগী ৱাফম কয়া অমা লৈ।
মাই পাকপা অসি ফংনবা মখোয়না কয়া ৱানা হোৎনখিবগী মতাংদা ঐখোয়না পাউ-চেদা খক্তা নত্তনা অতোপ্পা কয়াদগী তত্তনা তারী, নোংম-নোংমগী ফবা হেনগৎপা খুদম কয়া অমা ঐখোয়গী মাঙদা লৈরি।
ঙসিগী মন কী বাত তাবীরিবা মীয়ামদা অসিগুম্বা হকশেলগী থৌমী অমা শক্তাকচগে।
মহাক্তি, উত্তরাখন্দগী বাগেশ্বরদগী পুনম নাউতিয়ালনি।
মরুপশিং, মহাক অসি ১০০%কী চাংদা ভেক্সিন কাপখিবা অদুগুম্লবা উত্তরাখন্দগী বাগসেশ্বরদগীনি।
য়ৌবদা ৱাবা মফম অমা ওইবনা, লমদমসিদা অসিগুম্বা মাই-পাকপা ফংবগীদমক্তা ঐখোয়না উত্তরাখন্দ সরকারবু তসেংনা থাগৎফম থোকই।
মান্নবা ওইনা, অসিগুম্লবা অৱাবা কয়াগী মরক্তা হিমাচল প্রদেশনসু ১০০%গী চাংদা ভেক্সিন কাপখি।
পুনমজীনা মহাক্কী লমদমগী মীয়ামদা ভেক্সিন কাপ্নবগীদমক্তা অহিং-নুংথিল নাইদনা হোৎনরমগনি হায়না ঐহাক্না লৌই। পি. এম. - পুনমজী, নমস্তেপুনম –প্রনাম সরপি.
 এম. – পুনমজী, তাবীরিবা লৈবাক মীয়ামদা ইশাগী মরমদা খরা হায়বীয়ু।
পুনম –সর, ঐহাক পুনম নাউতিয়ালনি।
ঐহাক উত্তরাখন্দগী বাগেশ্বর জিলাগী চানী কোরালী সেন্তরদা এ. এন. এম. ওইনা থবক তৌজৈ।
 পি. এম. – পুনমজী, ঐহাক্না লাইনীংফম অমা ওইরিবা বাগেশ্বরদা লাকপা ফংবসি ঐহাক্কী লাইবক ফবনি।
মসিদা অরিবা মতমগী লাইশঙ কয়া লৈ।
মফম অসিগী মীওইশিংনা চহি কয়া মমাংসিদা থবকশিং অসিবু মতৌ করম্না পাংথোক্লমগদগে হায়না ঐহাকপু ঙকহল্লি।
পুনম – হোই, সর। পি. এম. –পুনমজী, অদোম্না অদোমগী লমদমগী মীওই খুদিংদা ভেক্সিন কাপখিবরা?
পুনম – হোই সর, মীওই লোইনমক কাপখ্রে। পি. এম. – অদোম্না খুদোংচাদবা মখল কয়া থেংনখিবরা?
পুনম –থেংনখি, সর।
নোং তাবা মতমদা, লম্বী লোইনা থিংই।
ঐখোয়না তুরেল লানখি। এন. ঐচ. সি. ভি. সি. পাংথোকখিবগুম্না সেন্তরদা লাকপা ঙমদবা মীওই, অহল লমন, দিব্যাং মীওই, মীরোনবী, শঙ্গোম পীথক্লিবীগুম্বা মীওই কয়াগীদমক্তা ঐখোয়না য়ুম্থোং খুদিংদা চত্তুনা কাপখি।
 পি. এম. –অদুবু মখোয়শিংদু চিংদা লৈরমগনি, য়ুমশিংসু য়াম্না লাপ্না লৈরমগনি!
পুনম – হোইপি. এম. –অদুদু, অদোম্না নোংমদা কয়াম্না চৎপা ঙমখি?
পুনম –সর, চাউরাক্না কিলোমীতর ১০, করিগুম্বা কান্দা ৮!পি. এম. –মানি, তেরাই ফম্বাক্তা লৈবা মীওইশিংনা কিলোমীতর ৮-১০ হায়বসি করম তৌরমগনি হায়বদি খঙলরোই!
চিংদা কিলোমীতর ৮-১০ চৎপসি নোংমা পুরা চঙবনি হায়বা ঐহাক্না খঙই।
পুনম – হোইপি. এম. –ভেক্সিনগী পোৎ-চৈ ময়াম অমসুং অতোপ্পা কয়া পুদুনা নোংমা চঙনা চৎপদি, য়াম্না অৱাবা খোঙচৎ ওইরমগনি।
অদোম্বু তেংবাংবা মীওই অমত্তনা অদোমগা চৎমিনদবরা?
পুনম –চৎলি, তীম মেম্বরগা ঐখোয় মীওই মঙানি, সর। পি. এম. – ফরে।
পুনম –মদুদা দাক্তর অমা, এ. এন. এম. , ফার্মাসিস্ত, আশাগী থৌমী অমসুং দেতা এন্ত্রী ওপরেতরগনি।
 পি. এম. –ওহ!
 . . . . মফমদুদা কন্নেক্তিবিতী ফংবরা নত্ত্রগা অদোম্না হল্লক্লগা দেতা এন্ত্রী তৌবরা?
পুনম –হোই সর, মফম খরদা ফংবা য়াওই, করিগুম্বা কান্দনা ঐখোয়না বাগেশ্বরদা হল্লক্লগাতৌবসু য়াওই। পি. এম. –ফরে, পুনমজী অদোম্না থৌনা ফনা থোক্তুনা মীয়ামদা ভেক্সিন কাপখি হায়বা ঐঙোন্দা তম্লে।
মসিগী ৱাখল্লোন অসি করিনো. . . ৱাখল্লোন অসি অদোমদা করম্না লাকপগে উমসুং অদোম্না করম্না শিন-লাঙখিবগে?
পুনম –মীওই অমত্তা থাদোক্তবা হায়দুনা ঐখোয়না ৱারেপ লৌখি, কোরোনাগী লাইচৎ অসি লৈবাক অসিদগী মরু ফংনা মাঙহনখিগদবনি।
আশাগা ঐহাক্না খুঙ্গংশিংগী ৱাৎহৌবা মীওইগী পরিং শেম্মি, মদুগী মতুং ইন্না সেন্তরদা লাকপা মীওইশিংদি সেন্তরদা অদুমক কাপখি।
অদুদগী, ৱাৎহৌরিবা অমসুং সেন্তরদা লাকপা ঙমদবশিংগীদমক্তা ঐখোয়না য়ুম্থোং খুদিং চৎপা হৌখি। পি. এম. –ফরে, অদোম্না মীওইশিংদুদা নীংথিনা তাকপগী মথৌ তাবদি য়াওখিবরা?
পুনম –হোই, য়াম্না য়াওখি, য়াম্না তাকপা তাখি. . . পি. এম. –মীওইশিংদুনা ভেক্সিন কাপ্নিংবরা?
পুনম –হোই সর, হৌজিক্তি মখোয় লোয়না খঙলে।
অহানবদা ঐখোয়না শিংনবা কয়া থেংনরম্মি, ভেক্সিন অসি ফৈ, তেক্ত-কায়দবনি হায়না তাকপগী মথৌ য়াম্না তারম্মি।
ঐখোয়সু ভেক্সিন কাপ্লে অমসুং লোইনা শাফরি হায়বা তারম্মি। পি. এম. –মীওই অমত্তদগী ৱাকৎপা লাকপা মফমদি য়াওদবরা?
কোন্নসু?
পুনম –য়াওখিদে, সর। পি. এম. –করিমত্তা থোকখিদে?
পুনম – হোইপি. এম. –মীপুম খুদিংমক লোইনা পেনখি?
পুনম – হোইপি. এম. – অদুদি য়াম্না ফবনিপুনম – হোইপি.
 এম. – অদোম্না চাউরবা থবক অমা পাংথোক্লে।
অদোম্না চিংদা চৎপগুম্বসি য়াম্না খুদোংচাদবনি হায়বা ঐহাক্না খঙই।
চিং অমুক কাগনি, অমুক কুমগনি, অতোপ্পা চিং অমা অমুক কাগনি, য়ুমশিংসু লাপ্ননা লৈ।
অদু ওইরবসু, অদোম্না নীংথিজনা অমসুং মাই-পাক্না পাংথোকখি।
পুনম –থাগৎচরি সর।
অদোমগা ৱারী শাবসি ঐহাক্কী লাইবক ফবনি। পি. এম. - অদোমগুম্বা হকশেলগী থৌমী লাখ কয়ানা কন্ন হোৎনখিবগী থৌওংনা ঐখোয়না ভেক্সিন দোজ করোর ১০০ লানবা ঙম্লিবনি।
ঙসিদি, ঐহাক্না অদোমখক নত্তনা ‘সবকো ভেক্সিন-মুফ ভেক্সিন’বু মাই পাকহনখিবা ভারতমচা খুদিংবু ঐহাক্না থাগৎলি।
ঐহাক্কী মাইকৈদগী অদোম অমসুং ইমুং মনুংগীদমক্তা য়াইফ পাউজেল পীজরি।
ঐহাক্কী নুংশিরবা লৈবাক মীয়াম, মথংগী নোংমাইজিং, ওক্তোবর ৩১ অসি সর্দার পতেলগী মপোক কুমওন্নি হায়বা খঙলম্লগনি।
‘মন কী বাত’ তারীবা মীওই খুদিং অমসুং ঐহাক্কী মাইকৈদগী আইরন মেন অসিগী মফমদা ইকায় খুম্নবা উৎচরি।
মরুপশিং, ঐখোয়না ওক্তোবর ৩১বু নেস্নেল য়ুনিতী দে হায়না পালন তৌই।
লৈবাক অমত্তা ওইসি হায়বগী পন্দম লৈবা থৌওং অমগা ঐখোয়গা মরী লৈনবসি ঐখোয় খুদিংগী থৌদাংনি।
গুজরাত পুলিসনা কুৎচকী লাখপৎ কিলাদগী স্তেচ্যু ওফ য়ুনিতী ফাওবা বাইক্কী রেলী অমা হন্দক চৎখিবদু অদোম্নসু খঙলগনি।
য়ুনিতী দে পালন তৌনবগীদমক্তা, ত্রিপুরা পুলিসকী মীওইশিংনা ত্রিপুরাদগী স্তেচ্যু ওফ য়ুনিতী ফাওবগী বাইক রেলী অমস শিন-লাঙলি।
মসিগী পান্দমদি, লৈবাক্কী নোংপোক্কা লৈবাক্কী নোংচুপকা শম্নহনবনি।
জম্মু অমসুং কশমির পুলিসকী মীওইশিংনসু মসিগা মান্নবা ওইনা উরিদগী পথানকোৎ ফাওবগী বাইক রেলী অমস শিন-লাঙলি।
ঐহাক্না জৱানশিং অসিগী মফমদা নোলুকচরি।
ঐহাক্না জমু কশ্মিরগী কুপ্বারা জিলাগী ইচলশিংগী মতাংদসু পাউ তারে।
ইচলশিং অসিনা জম্মু কশ্মিরদা আরমী অমসুং সরকারগী ওফিসশিংগী মচু অহুমগী ফিরাল শাগদৌরি।
থৌওং অসিদা লৈবাক নীংবগী মমি নীংথিজনা তারি।
ঐহাক্না ইচলশিং অসিগী ৱাখল্লোনবু থাগৎনীংই।
অদোমসু, ভারতকী অপুনবা অমসুং মতিক লৈনবগীদমক্তা করিগুম্বা খরা তৌগদবনি।
মসিদা কয়াম্না নুংঙাইবগে হায়বা অদোম্না খঙবা ঙমগনি।
মরুপশিং, সরদার সাহেবনা অসুম্না হায়বীরম্মি – “ঐখোয়না পুন্না হোৎনমিন্নবা মতমদা লৈবাকপু অৱাংবা থাক্তা পুখৎপা ঙমগনি।
ঐখোয়গী মরক্তা অমত্তা ওইবগী মতৌ লৈত্রবদি, ঐখোয়না অৱাবা কয়া মাইয়োক্নগনি”।
মসিনা হায়বদি, লৈবাক্না পুল্লবা মতমদা, লৈবাক্কী চাউখৎপা অমসুং মিংচৎ লাক্কদৌরিবনি।
ঐখোয়না সর্দার পতেলগী পুন্সি অমসুং ৱাখল্লোন্দগী পরা ময়াম অমা তম্বা য়াই।
লৈবাক্কী ইনফোর্মেসন অমসুং ব্রোদকাস্তিং মন্ত্রালয়না সরদার সাহেবকী ফোতোগী ওইবা পুন্সি ৱারী অমা হন্দক্তা ফোঙখি।
মসিগী খুত্থাংদগী অদোম্না সর্দার সাহেবকী মতাংদা য়াম্না নুংঙাইবা মওংদা ৱাফম কয়া খঙবা য়াগনি।
নুংশিরবা লৈবাক মীয়ামশিং, পুন্সিনা লেপ্তনা মখা চত্থবা, চাউখৎপা, অৱাংবা থাক কয়া লানবা পাম্মি।
সাইন্সনা য়াম্না চাউখৎলবসু, চাউখৎপগী চাং ৱাংলবসু, বিলদিং অমনা কয়া য়াম্না নীংথিরবসু, পুন্সিদা অৱাৎপা অদুম লৈগনি।
মসিদা ঈশৈ-নোংমাই, লিলা-দ্রমা হাপচিনবা মতমদা, পুন্সিগী মশেক-মঙাল অমসুং হৈনিংবা য়াম্না হেনগৎকনি।
মরম অদুনা, পুন্সি নুংঙাইবদা হায়রিবশিং অসিগী মথৌ তাই অমসুং হীরমশিং অসিনা ঐখোয়গী নুংগী শক্তি হেনগৎহন্নবগীদমক্তা ঐখোয়গী পুন্সিদা ইথিল পীবগী থৌওং পাংথোকই হায়নরীবনি।
মীওইবগী নুংগী ওইবা হিংবগী ইথিল, ইশাগী নুংগী ওইবা খঙচৎকী লম্বী শেম্বদা ঈশৈ-নোংমাইগী থৌদাং য়াম্না মরু ওই।
মসিগী অতোপ্পা মপাঙ্গল অমনা, মতম অমসুং পনখৈনা মসিদা অকক্নবা থম্বা য়ারোই, থাজবা অমসুং মোৎ-তিন্নদবনসু মসিদা অকক্নবা থম্বা ঙম্লোই।
কনাগুম্বগী কলা, নাৎ, ঈশৈ-নোংমাইগী ফজবনা অমৃত মহোৎসবপুসু পুম্থন থলহনগদবনি।
ঐহাক্না ঈশৈ-নোংমাইগী পাঙ্গল অমসুং অমৃত মহোৎসবকা মরী লৈনবা পাউতাক কয়া নহাশিংদগী ফংই।
মসিগী পাউতাকশিং অসি ঐহাক্কী ওইনা য়াম্না মরু ওই, মগুন লৈ।
ঐহাক্না মখোয়শিংবু কলচর মন্ত্রালয়দা য়েংশিন্নবা থাখ্রে।
মন্ত্রালয়না তেল্লবা মতমদা পাউতাকশিং অসি লুনা লৌদুনা থবক তৌবা হৌবসিদা ঐহাক্না নুংঙাইবা ফাওই।
পাউতাকশিং অসিগী মনুংদগী অমদি, লৈবাক নীংবগী ঈশৈ চাংদম্নবনি।
তোঙানবা লোলগী লৈবাক নীংবা অমসুং লাইগী ঈশৈশিংনা  নীংতম ইহৌগী মনুংদা লৈবাকপু অমত্তা ওইনা পুন্সিনখি।
হৌজিক্কী অমৃতগী মতম অসিদা ঐখোয়গী নহাশিংনা লৈবাক নীংবগী ঈশৈ ইদুনা থৌরম অসিদা থৱাই হাপ্পা য়াই।
ঈশৈশিং অসি মমালোন্দা, লৈবাক্কী লোন্দা অমসুং ইংলিশ্তা ইবা য়াই।
অদুবু, লৈবাক্কী হৌজিক্কী মাই-পাকপসিনা ইথিল পীদুনা মসিনা অনৌবা ভারতকী ৱাখল্লোনগী মমি তাহনগদবনি।
মসিনা লৈবাক্কী তুংগী মতমগী ৱারেপ লৌহন্নবা শাফু পীগদবনি।
কলচর মন্ত্রালয়না তেহসিলদগী লৈবাক্কী থাক ফাওবদা হায়রিবা চাংদম্নবা অসি পাংথোক্নবা শেম-শাবা লোইরে।
মরুপশিং, মসিগা মান্নবা ওইনা, ‘মন কী বাত’ তাবা মীওই অমনা অমৃত মহোৎসব অসি রঙ্গোলীগা মরী লৈনহনগদবনি হায়বা ৱাফম অমসু থম্লক্লি।
ঐখোয়না রঙ্গোলীগী খুত্থাংদা কুমহৈদা থৱাই হাপ্পগী চৎনবী অমা চহি-চা কয়াদগী চৎনদুনা লাক্লি।
ঐখোয়গী লৈবাক্কী তোঙানবা মওং চেনবসি রঙ্গোলীদা উবা ফংবনি।
রঙ্গোলী অসি তোঙান-তোঙানবা রাজ্যশিংদা খেন্নবা মচু অমসুং ৱাখল্লোণ ফোংদোক্তুনা য়েক্নৈ।
মরম অদুনা, কলচর মন্ত্রালয়না মসিগা মরী লৈননা লৈবাক্কী ওইবা কম্পিতিসন অমা পাংথোক্কনি।
নীংতম্বগী ইহৌগা মরী লৈনবা রঙ্গোলী শেম্বা, মীয়ামগী থোঙ অমসুং ফক্লাংদা নীংতম ইহৌগী অথৌবগী ফোতো অমসুং থৌদোক কয়াবু তোঙান-তোঙানবা মচু শিজিন্নদুনা য়েকপা মতমদা অমৃত কুমহৈগী নীংথিবসু য়াম্না হেনগৎকনি হায়বগী মতাংদা অমুক্তা খন্থবীয়ু।
মরুপশিং, লোরি কৌবা ঐখোয়গী কলাগী মখল অমসু লৈরি।
মসিদা, নাউশুম ঈশৈগী খুত্থাংদা অঙাংশিংদা চৎন-লোনচৎকী মরমদা খঙহল্লি অমসুং চৎনবীশিংবু শক্তাক্নৈ।
নাউশুম ঈশৈগীসু তোঙানবা মওং য়াম্না লৈ।
ঐখোয়না অমৃতকী মতমসিদসু য়ুম্থোং খুদিংগী মমাশিংনা অঙাংশিংদা লায়না খঙহনবা য়াবা লৈবাক নীংবগী ইথিল পীগদবা নাউশুম ঈশৈ, শৈরেং নত্ত্রগা চুনবা অমা ইবা হৌদুনা চৎনবী অসিবু অমুক্কা হন্না হিংগৎহনবা য়াইনা।
নাউশুম ঈশৈশিং অসিদা হৌজিক্কী মতমগী ভারত, ২১শুবা চহি-চাগী ভারতকী মিৎয়েং অমসুং মঙলানগী মতাংদা শৈরেংগদবনি।
মন্ত্রালয়না মন কী মাত তারীবা মীওইশিংগী পাউতাক কয়া তারবা মতুংদা মসিগা মরী লৈনবা কম্পিতিসন অমা শিন্নবা ৱারেপ লৌখ্রবনি।
মরুপশিং, মসিগী কম্পিতিসন অহুম অসি সর্দার সাহেবকী মপোক কুমওন, ওক্তোবর ৩১দগী হৌরগনি।
কলচর মন্ত্রালয়না লাক্কদৌরিবা নুমিৎশিংদা থৌরমসিগা মরী লৈনবা ই-পাউ থাদোক্লগনি।
ই-পাউশিং অসি মন্ত্রালয়গী ৱেবসাইৎতা ফংগনি অমসুং সোসিএল মীদিয়াদসু থাদোক্লক্কনি।
ঐহাক্না অদোম খুদিংনা মসিদা শরুক য়াহন্নীংই।
ঐখোয়গী নহা ওইরিবা মরুপশিংনা, থৌরমসিগী খুত্থাংদা মখোয়গী হৈ-শিংবা উৎকদবনি।
মসিগী খুত্থাংদগী, অদোমগী মফমগী কলা অমসুং চৎনবীনা লৈবাক্কী কাচিন-কোয়া শিনবা থুংনা য়ৌগদৌরিবনি অমসুং অদোমগী ৱারীবু লৈবাক পুম্বনা পাদৌরিবনি।
নুংশিরবা লৈবাক মীয়াম, অমৃত মহোৎসবকী মতমসিদা ঐখোয়না লৈবাক্কী শক্নাইরবা অমসুং থৌনা ফরবা মচানুপা অমসুং মচানুপীশিংবু নীংশিংলি।
মথংগী থাদসু, অসিগুম্বা শক্নাইবা অমসুং থৌনা ফবা লান্মী, ভগ্বান বির্সা মুন্দাজী মপোক কুমওনসু নবেম্বর ১৫দা তাই।
ভগ্বান বির্সা মুন্দাবু ধর্তি আবা’ হায়নসু কৌনৈ।
মসিনা করি হায়রিবনো হায়বা অদোম খঙবরা?
মসিনা হায়বদি, পৃথীবিগী মপা হায়বনি।
ভগ্বান বির্সা মুন্দানা মহাক্কী নাৎ, উমং, লমগীদমক্তা লান্থেংনখিবা অসিদি ‘ধর্তি আবা’ খক্তনা তৌবা ঙমগনি।
ঐখোয়না ইশাগী নাৎ অমসুং হৌরকফমগীদমক্তা চাউথোকচগদবনি হায়না মহাক্না হায়রমখি।
মীরম লৈঙাক্না মহাক্কী মফমদা মশিং থিঙমদনা কিহনখি অমসুং অৱাবা চৈথেং কয়া নংহনখি, অদুবু মহাক্না মহাক্কী ত্রাইবেলগী চৎনবীবু মীরায়খিদে।
ঐখোয়না মহৌশা অমসুং অকোয়ববু নুংশিবা তমগদবা ওইরবদি, ধর্তি আবা ভগ্বান বির্সা মুন্দানা মসিদসু ঐখোয়দা ইথিল পীগনি।
মহাক্না অকোয়বগী ফিভমদা অকায়বা পীবা মীরম লৈঙাক্কী থৌশিল থৌরাং অমত্তবু হকচিন্না য়ানীংখিদে।
লাইরবা অমসুং লৈত-লাইরগী তেংবাংবদা মহাক্না মতম পুম্বদা মাংজিল থাখি।
মহাক্না খুন্নাইদা খুন্নাইগী ফত্তবা চৎনবী কয়া মুত্থৎপগী মতাংদা লৌশিং পীখি।
উলগুলান ইহৌদা মহাক্না লুচিংখিববু কনানা কাওবা ঙমগনি?
ইহৌ অসিনা ব্রিতিশপু নিকহনখি অমসুং মসিগী মখা তারকপদা ব্রিতিশনা মহাক্কী মথক্তা চাউরবা রিৱার্দ থমখি।
ব্রিতিশ সরকারনা মহাকপু জেলদা থমখি, মহাকপু অদুক্কী মতিক ওৎপীখিবনা মহাক্না মশাগী চহি ২৫ য়ৌদ্রিঙৈদা নোঙ্গাখি।
মহাক্না ঐখোয়বু থাদোক্তুনা চৎখ্রে; অদুবু মসিদি হকচাং খকতনি।
মীয়ামগী ৱাখলদা লোর্দ বির্সা মুন্দানা মতম পুম্বদা হিংদুনা লৈগনি।
মহাক্কী পুন্সি মীওই কয়াদা ইথিল পীদুনা লাক্লি।
ঙসিসু, মহাক্কী থৌনাগী ৱারীনা থল্লবা খুনুং ঈশৈ, ৱারী কয়া ময়ায় থংবা ভারত্তা মমিং চৎলি।
ঐহাক্না ‘ধর্তি আবা’গী মফমদা কোক নোঞ্জরি অমসুং নহাশিংনা মহাক্কী মরমদা পাবীয়ু হায়জনীংই।
ঐখোয়গী ত্রাইবেল মীওইশিংনা ভারতকী নীংতম ইহৌদা তোপ-তোপ্না তেংবাংখিবগী মতাংদা অদোম্না খঙলিবমখৈ, অদোম্না হেন্না চাউথোকচগনি।
ঐহাক্কী নুংশিরবা লৈবাক মীয়াম, ঙসি, ওক্তোবর ২৪ অসিদা য়ু. এন. নুমিৎ - ‘য়ুনাইতেদ নেসন্স  নুমিৎ’ হায়না পালন তৌরি।
ঙসিগী নুমিৎসিদা য়ুনাইতেদ নেসন্স শেমখিবনি।
মসিনা হেক শেমখিবদগী ভারতনা মেম্বর ওইদুনা লাক্লি।
ভারতনা নীংতমদ্রিঙৈ মমাংদগী ইং ১৯৪৫দা য়ুনাইতেদ নেসন্সকী চার্তরদা খুৎয়েক পীখি হায়বা অদোম খঙবরা?
য়ুনাইতেদ নেসন্সকা মরী লৈনবা খ্বাইদগী নীংথিরবা ৱাফম অমদি ভারতকী নুপীগী শক্তিনা য়ুনাইতেদ নেসন্সকী ইথিল অমসুং মপাঙ্গল হেনগৎহনবদা অচৌবা থৌদাং য়াখিবসিনি।
ইং ১৯৪৭-৪৮দা য়ু. এন. দিক্লারেসন ওফ হ্যুমেন রাইৎস দ্রাফ তৌবা মতমদা, দিক্লারেসন অসিদা অসুম্না ইখি, “নুপা খুদিংমক মান্ননা শেম্লকপনি”।
অদুবু ভারতকী মীহুৎ খরনা মসিদা য়ানিংদবা ফোংদোক্লবা তুংদা অসুম্না ইখি, “মীওইবা খুদিংমক মান্ননা শেম্লকপনি”।
মসিদি ভারতকী লিশাং শিৎনা চৎনরক্লবা জেন্দর ইক্বেলিতীগী মতুং ইন্ননি।
থৌওং অসি ওইথোকখ্রিবসি অসি ভারতকী দেলিগেৎ, শ্রীমতি হন্সা মেহতাগী মরম্ননি হায়বা অদোম্না খঙব্রা?
মান্নবা মতমসিদা, ভারতকী দেলিগেৎ অতোপ্পা, শ্রীমতি লক্ষমী মেনোন্নসু জেন্দর ইক্বেলিতীগী মতাংদা মহাক্কী ৱারোল য়াম্না কন্না থমখি।
মসিদা নত্তনা, ইং ১৯৫৩দা শ্রীমতি বিজয়া লক্ষমী পন্দিৎনা য়ু. এন. জেনেরেল এসেমব্লীগী অহানবা নুপী প্রসিদেন্ত ওইখি।
ওম দ্যাউ শান্তি-রন্তারিক্সা-গ্বম শান্তিথ, পৃথবী শান্তি-রাপাহ শান্তি-রোশাধয়া শান্তি।
বনস-পতায়াহ শান্তি-ভিশ্বদেৱা শান্তি-ব্রহ্ম শান্তিথ, সর্ভগ-ৱামশান্তিহ শান্তি-রেবা শান্তি সা মা শান্তি-রেধি।
।
ওম শান্তি শান্তি শান্তি।
।
মরুপশিং, ঐখোয়দি অসুম্না লাই নীংজবা লৈবাক অমগী মীয়াম্নি।
ভারতনা মালেমদা শান্তি লৈনবগীদমক্তা মতম পুম্বদা হোৎনখি।
ঐখোয়না ইং ১৯৫০দগী হৌদুনা হৌজিক ফাওবা লেপ্তনা য়ু. এন. পিসকীপিং মিসনগী শরুক ওইদুনা লাকপসিদা য়াম্না চাউথোকচৈ।
ভারতনা লাইরবা মুত্থৎপা, অইং-অশা হোংবা অমসুং শিন্মীগা মরী লৈনবা হীরম খুদিংদা মাংজিল থাবা থৌদাংসু লৌরি।
মসিদা নত্তনা, ভারতনা দবল্যু. ঐচ. ও. নত্ত্রগা ৱর্ল্দ হেল্থ ওর্গনাইজেসনগা নক্ন্না থবক তৌমিন্নদুনা য়োগ অমসুং আয়ুশপু মমিং চৎহন্নবা কন্না হোৎনরি।
ইং ২০২১গী মার্চতা, দবল্যু. ঐচ. ও. না নাৎকী ওইবা হিদাক্কী মালেমগী সেন্তর অমা ভারত্তা লিংলগনি হায়না লাউথোকখি।
মরুপশিং, ঐহাক্না ঙসি য়ুনাইতেদ নেসন্সকী মতাংদা ৱা ঙাংবসিদা ঐহাক্না অতলজীনা হায়রম্বা খরা নিংশিংলক্লে।
ইং ১৯৭৭দা মহাক্না য়ুনাইতেদ নেসন্সতা হিন্দিদা ৱা ঙাংদুনা পুৱারী শেমখি।
ঙসিদি, মহাক্কনা থমখিবা ৱারোল মতেক অমা ঐহাক্না ‘মন কী বাত’ তাবীরিবশিংগী মফমদা তাহন্নীংই।
অতলজীগী নীংথিরবা খোঞ্জেল তাবীয়ুঃ “ঐহাক্না মফমসিদা লৈবাক অমগী মপাঙ্গল নত্ত্রগা মতিক মগুনগী মতাংদা খন্দে।
অচম্বা মীওই অমনা চাউখৎপনা ঐঙোন্দা হেন্না মরু ওই।
অরোইবদদি, ঐখোয়গী মাই-পাকপা নত্ত্রগা মাইথীবা ওনবগী অমত্তা ঙাইরবা থৌওংদি ঐখোয়না নুপা, নুপী অমসুং অঙাং খুদিং মনুং চনবা মীওইবা জাতী অপুনবদা অচুম্বা ৱায়েল তৌনবা অমসুং ইকায় খুম্নজনবা হোৎনবরা হায়বসিনি”।
মরুপশিং, অতলজীনা থম্বীরম্বা ৱাফম অসিনা ঐখোয়দা ঙসি ফাওবদা লম্বী তাক্লি।
ভারতনা পৃথীবি অসি হেন্না ফবা অমসুং তেক্ত কায়দবা মফম অমা ওইহন্নবা তেংবাং অসিনা মালেম পুম্বদা অচৌবা ইথিল পীরি।
ঐহাক্কী নুংশিরবা লৈবাক মীয়াম, নুমিৎ খরনিগী মমাংদা, ওক্তোবর ২১দা ঐখোয়না পুলিস কম্মেমোরেসন নুমিৎ পাংথোকখি।
লৈবাক্কীদমক্তা থৱাই কৎখিবা ঐখোয়গী থৌনা লৈরবা পুলিসকী মীওইশিংবু ঐখোয়না মরু ওইনা নীংশিংখি।
ঙসিদি, ঐহাক্না পুলিসকী মীওইশিং অসিবু মখোয়গী ইমুং মনুংগা লোয়ননা নীংশিংনীংই।
পুলিস্কুম্বা য়াম্না লুবা সেবা অসিদি মখোয়গী ইমুং-মনুংগী শৌগৎপা অমসুং কত্থোকপা য়াওদনা ওইথোকপা য়ারোই।
ঐহাক্না ‘মন কী বাত’ তাবীরিবশিংদা তম্নিংবা পুলিস্কা মরী লৈনবা ৱাফম অমসু লৈ।
মমাংদদি, পুলিস অমসুং আর্মীগুম্বা সর্ভিস অসি নুপা খক্তগীনি হায়না খন্নরম্মি।
অদুবু, ঙসিদি মসি ওইদ্রে।
ব্যুরো ওফ পুলিস রিসর্চ এন্দ দিভেলপমেন্তকী স্তেতিস্তিক্সনা হৌখিবা চহি খরদা, পুলিস্তা য়াওরকপা নুপীগী মশিংনা শরুক অনি হেনগৎলে হায়বা উৎলি।
ইং ২০১৪দা, মখোয়গী মশিংনা চাউরাক্না লাখ ১গা লিশিং ৫ ওইরম্মি, অদুগা ইং ২০২০দা মসিনা শরুক অনি হেনগত্তুনা ঙসিদি মশিং অসি লাক্ষ ২গা লিশিং ১৫ য়ৌরে।
সেন্ত্রেল আর্ম্দ পুলিস ফোর্সতসু নুপীগী মশিংনা হৌখিবা চহি ৭তা শরুক অনি হেনেগৎলে।
ঐহাক্না মশিং খকতগী ৱারী শাবা নত্তে।
মখোয়না খ্বাইদগী লুবা মথৌসু থৌনা লৈনা অমসুং থৱাই চঙনা পাংথোক্লি।
খুদম ওইনা হায়রবদা, ইচানুপী কয়ানা খ্বাইদগী লুবা ত্রেনিং তৌরি, মরু ওইনা স্পেসিএলাইজ জঙ্গল ৱার্ফেয়র কম্মান্দোগী।
মখোয়না ঐখোয়গী কোব্রা বত্তালিয়নগী শরুক ওইগদৌরবনি।
মরুপশিং, ঐখোয়না এয়রপোর্ত, মেত্রো স্তেসন নত্ত্রগা সরকারগী ওফিসশিংদা চৎপা মতমদা, সি. আই. এস. এফ. কী থৌনা লৈবী নুপীশিংনা মরু ওইবা মফম কয়া ঙাক-শেনবগী মতৌ উবা ফংগনি।
মসিনা পীবা খ্বাইদগী অফবা ইথিলদি ঐখোয়গী পুলিস ফোর্সকী ৱাখল্লোন অমসুং খুন্নাইদনি।
নুপী সেক্যুরিতী পর্সোন্নেল লৈবনা মীয়ামগী মরক্তা, মরু ওইনা নুপীশিংদা, থাজবগী ৱাখল্লোন অমা পোকহল্লি।
নুপীনা পুক্নিং তপ্পা হেনবনা, মীয়ামদা মখোয়দা থাজবা হেন্না থম্মি।
মখোয়গুম্লবা ঐখোয়গী পুলিসশিংনা লৈবাক্কী ইচানুপী লাখ কয়াগী মতৌ তমজনীংঙাই ওইরি।
স্কুলশিং হাংনরকপা মতমদা ঐহাক্না নুপী পুলিসশিংনা স্কুলশিংদা চত্তুনা মদুদা তম্লিবী নুপীমচাশিংগা ৱারী শাহন্নীংই।
মদুদা শাবা ৱারীনা ঐখোয়গী অনৌবা চারোন শুরোন্দা অনৌবা মাইকৈ অমা তাক্কনি হায়না ঐহাক্না থাজবা থম্মি।
মসিদা নত্তনা, মসিনা মীয়াম্না পুলিস্তা থাজবা থম্বসু হেনগৎহনগনি।
তুংগী মতমদা, নুপীশিংনা পুলিস্তা চঙবগী মশিং হেনগৎকনি, লৈবাক্কী ন্যু এজ পুলিসিংবু লুচিংগনি হায়বগী ঐহাক্না থাজবা থমি।
ঐহাক্কী নুংশিরবা লৈবাক মীয়াম, মমাংগী চহি খরদা ঐখোয়গী লৈবাকসিদা মতমগা চুনবা তেক্নোলোজী শিজিন্নবগী খোঙজেল য়াম্না হেনগৎলক্লে।
‘মন কী বাত’ তাবীরিবশিংনা মসিগী মতাংদা ঐঙোন্দা তত্তনা ইবীরকই।
ঐহাক্না অদোমগী মফমদা লৈবাক মীয়ামগী, নহা অমসুং অঙাংশিংগী মরু ওইনা, পুক্নিং চিংশিনবা হীরম অমগী মতাংদা ৱারী শানিংই।
হীরম অসদি দ্রোনগীনি, দ্রোন তেক্নোলোজী শিজিন্নবগীনি।
চহি খরগী মমাংগী ৱারীনি, দ্রোনগী মতাংদা ৱারী শানরকপা মতমদা, মীয়ামগী ৱাখলদা লাকপা অহানবা ৱাফম অসি করি ওইরম্মি?
আর্মী, খুৎলায়, লান।
ঙসিদি, লুহোনবা ওইরো নত্ত্রগা থৌরম অমা হেক্তা ওইরো, ঐখোয়না দ্রোন্না ফোতো অমসুং ভিদিও কাপ্পা উরে।
দ্রোন শিজিন্নবা অমসুং মসিনা তৌবা ঙম্বগী হীরমশিং অসি মসিদা খক্তা তাশিন্দুনা লৈত্রে।
ভারত অসি দ্রোন শিজিন্নদুনা খুঙ্গংগী লমগী দিজিতেল রেকোর্দ শেম্বদা শিজিন্নবা মালেমগী খ্বাইদগী অহানবা লৈবাক্নি।
ভারতনা ত্রান্সপোর্তেসন্দা দ্রোন শিজিন্নবগী মতাংদা য়াম্না কন্না খন্নরি।
খুঙ্গংদা লৌউবদা ওইরো, য়ুমদা পোৎ-চৈ থিনবা ওইরো, ইমর্জেন্সী নত্ত্রগা লো এন্দ ওর্দরদা তেংবাংবা ওইরো, ঐখোয়গী তঙাই ফদবা থবকশিংদা দ্রোন শিজিন্নবা উরকপসি মতম খরগী ৱা  ওইরগনি।
থবকশিং অসি অয়াম্বনা হৌনরে।
খুদম ওইনা হায়রবদা, নুমিৎ খরনিগী মমাংদা, গুজরাতকী ভাবনাগর জিলাদা দ্রোন শিজিন্নদুনা লবুক্তা নেনো-য়ুরিয়া চায়খি/কাপখি।
কোবিদকী ভেক্সিন কাপ্পগী থবকশিংদা দ্রোনশিংনা মখোয়গী থৌদাংসু লৌরি।
দ্রোন শিজিন্নদুনা ইথৎ অমদা ভেক্সিন য়ৌহন্দুনা অসিগুম্বা থৌওং অসি ঐখোয়না মনিপুরদা উবা ফংখি।
তেলঙ্গানানসু দ্রোন শিজিন্নদুনা ভেক্সিন পুবগী থৌওং চাংয়েং তৌরি।
মসিদা নত্তনা, অচৌবা ইনফ্রাস্ত্রকচর প্রোজেক্তশিংদা দ্রোন শিজিন্নদুনা হৌজিক ওইরিবা থবক্কী ফিভন য়েংবদসু শিজিন্নরি।
মহৈরোই অমনা দ্রোন শিজিন্নদুনা ঙামীশিংগী পুন্সি কন্নবা হোৎনখিবগী মতাংদা ঐহাক্না পাখ্রে।
মরুপশিং, সেক্তর অসিদা মতম খরগী মমাংদা লৈরম্বা অথিংবা, অকক্নবা অমসুং কাংলোন কয়ানা মরম ওইদুনা ঐখোয়না দ্রোন অমগী তসেংনা তৌবা ঙমবশিং শিজিন্নবা ঙমদনা লাকখি।
ঐখোয়গী খুদোংচাবা ওইনা উগদবা তেক্নোলোজী অসিবু ঐখোয়না খুদোংথীবা অমনি হায়না উদুনা লাকখি।
অদোম্না করিগুম্বা থবক অমদা দ্রোন শিজিন্নবগী মথৌ তারবদি, মসিগীদমক্তা তঙাই ফদনা লৌগদবা অয়াবা কয়াগী খল্লুবদা দ্রোনগী মমিং তাবা ফাওবা পাম্নরমদে।
অসিগুম্বা ৱাখল্লোন অসি হোংদোকপগী মতম য়ৌরে অমসুং অনৌবা চৎনবী অমা শেম্বগী মতম য়ৌরে হায়না ঐখোয়না ৱারেপ লৌখি।
মরম অদুনা, চহিসিগী ওগস্ত ২৫দা, লৈবাক অসিনা দ্রোনগী অনৌবা থৌশিল-থৌরাং অমা পুথোকখি।
থৌশিল-থৌরাং অসি হৌজিক অমসুং তুংদা লাক্কদৌরিবা দ্রোনগা মরী লৈনবা কান্নবশিং খন্দুনা শেমখিবনি।
মসিদগীদি, ফোর্ম য়াম্না মেনবা অমসুং হান্নগুম্বা য়াম্লবা ফী পীরম্বগী চৎনবী লৈররোই।
দ্রোনগী অনৌবা থৌশিল-থৌরাং পুথো, মীরম অমসুং লৈবাক্কী ইনভেস্তর কয়ানা দ্রোন স্তার্ত-অপশিংদা শেল থাদবা হৌরকপা অসিদসু ঐহাক্না য়াম্না নুংঙাইবা ফাওই।
কম্পেনী কয়া অমনা মেন্যুফেকচরিং য়ুনিৎ শেম্বা হৌনরে।
আর্মী, নেভী অমসুং এয়র-ফোর্সনসু ভারতকী দ্রোন কম্পেনীশিংদা লুপা করোর ৫০০ হেনবগী ওর্দর পীখ্রে।
মসিদি হৌরকপদা ঙাইরিবনি।
ঐখোয়না মতাং অসিদা লেপকদবা নত্তে।
ঐখোয়না দ্রোন তেক্নোলোজীগী মকোক ওইগদবনি।
সরকারনা মসিগীদমক্তা পায়খৎপা য়াবা খোঙথাং খুদিংমক লৌখৎলি।
দ্রোন পোলিসী শেম্লবা মতুংদা লাক্লিবা খুদোংচাবা কয়া অসিবু নহাশিংনা লৌনবগীদমক্তা মাং থানা থোক্লক্লো হায়না ঐহাক্না হায়জনীংই।
ঐহাক্কী নুংশিরবা লৈবাকমচাশিং, ‘মন কী বাত’ তাবা, য়ু. পি. গী মীরত্তগী শ্রীমতি প্রভা শুক্লানা লু-নানবগা মরী লৈনবা চিথি অমা থাবীরকই।
মহাক্না অসুম্না ইরকই –“ঐখোয়না কুমহৈ মনুংদা লু-নানবগী থবক পাংথোকই।
ঐখোয়না মতৌ অসুম্না, মসিবু নোংমগী হৈনবী ওইহল্লবদি, লৈবাক পুম্বসি লু-নানগনি”।
ঐহাক্না প্রভাজীগী ৱাফম্বু থাগৎচরি।
তসেংবনি, লু-নাল্লবদি, হকশেল ফৈ, তৌবা ঙম্বগী মতিক লৈ অমসুং অসিগুম্বা মতিক লৈবা মতমদা নুংঙাই য়াইফবসু ওই।
মরম অসিননি, লৈবাক অসিনা স্বচ্ছ ভারত অভিয়ান্দা অহেনবা মিৎয়েং চঙলিবসি।
মরুপশিং, ঐহাক্না রাঞ্চিগী মনাক্তা লৈবা সাপারোম নয়া সরাই কৌবা খুঙ্গংগী মতাংদা তাবা ফংবদা য়াম্না নুংঙাইবা ফাওই।
খুঙ্গং অসিদা পুখ্রি অমা লৈরম্মি, অদুবু মফমসিগী মীয়াম্না পুখ্রিসিবু অমাংবা তৌনবা শিজিন্নবা হৌরকখি।
য়ুম্থোং খুদিংগী অমাংশঙ শাবা স্বচ্ছ ভারত অভিয়ানগী মখাদা খুঙ্গংগী মীয়াম্না মখোয়বু খুঙ্গংবু লু-নালহনবগা লোয়ননা ফজহনবগী ৱাখল্লোন লাক্নখি।
অদুদগীদি, মীয়াম অসিনা পুখ্রি অসিগী অকোয়বদা পার্ক অমা শেমখি।
ঙসিদি, পার্ক অসি খুন্নাই অমসুং অঙাংশিংগী খ্বাইদগী পাম্নবা মফম অমা ওইরে।
মসিনা খুঙ্গং অসিগী পুন্সি মহিংদা য়াম্না চাউবা অহোংবা অমা পুরক্লে।
ঐহাক্না ছতিসগরগী দেউর খুঙ্গংগী নুপীশিংগী মতাংদা খরা হায়নীংই।
নুপীশিং অসিনা সেল্ফ হেল্প গ্রুপ অমা চলায়রি অমসুং খুঙ্গংগী মী পুনফম, শোরোক অমসুং লাইশঙশিং নালহন্নবা থবক পায়খৎলি।
মরুপশিং, য়ু. পি. গী ঘাজিয়াবাদকী মীয়াম্না রাম্ভীর তানৱরবু “পোন্দ মেন” (পুখ্রিগী মী) হায়না খঙনৈ।
রাম্ভীরজীনা মহাক্কী মেকানিকেল ইঞ্জিনিয়রিং লোইরবা তুংদা থবক অমা তৌরম্মি।
অদুবু, লু-নানবদা থৱাই তাজবা ৱাখল্লোন্না মহাক্কী নুংদা শাফু পীরকপদগী মহাক্কী থবক তোকথোক্লগা পুখ্রি শেংবা হৌরকখি।
হৌজিক ফাওবদা মহাক্না পুখ্রি কয়া শেংখিবদগী পুখ্রি কয়া অমা ফংজরে।
মরুপশিং, লু-নান্নবা হোৎনরিবশিং অসি ঐখোয়না থৌওংসিবু মহাক্কী থৌদাংমক্নি খন্না পাংথোক্লবা মতুংদা খক্তা মাই পাকপা ঙমগনি।
হৌজিকসু ঙাইরে, দিৱালীগী মতমসিদা মীওই খুদিংনা মশা-মশাগী য়ুম্বু লু-নান্নবা কন্না হোৎনরি।
মতম অসিদা ঐখোয়না ইশাগী য়ুমগা লোয়ননা অকোয়বসু লু-নান্না থম্না হোৎনগদবনি।
ঐখোয়গী য়ুম শেংদোকপদা মসিগী অমোৎপশিংনা মপানগী লম্বী শোরোক্তা য়ৌই হায়বগী ৱাফম নত্তে।
অদুগা ঐহাক্না লু-নানবগী ৱারী শাবসিদা, অদোম্না অমুক্তং শিজিন্নরগা হুদোক্নবা প্লাস্তিক শিজিন্নবা লেপ্লসি হায়বগী মন্ত্রা অসিবুসু নীংশিংহন্নীংই।
অদুনা স্বচ্ছ ভারতকী ইথিলবু কৈদৌনুংদা হন্থহল্লোইসি হায়না ঐখোয় পুন্না ৱারেপমিন্নরসি।
ঐখোয় পুন্দুনা লৈবাক অসিবু লুনা-নান্না থম্লসি।
ঐহাক্কী নুংশিরবা লৈবাক মীয়াম, ওক্তোবর থা অসি কুমহৈগী নুংঙাইবনা পিক থনবনি অমসুং নুমিৎ খরনিগী মতুংদা দিৱালী অমুক য়ৌরক্লগনি।
দিৱালী, মথংদা গোবর্ধন পুজা, মথংদা ভাই দুজ।
কুমহৈ অহুম অসিসু লৈরে অমসুং মসিগী মখা তারকপদা ছথ পুজা অমা লাক্কনি।
নবেম্বরদা গুরু নানকজীগী মপোক কুমওনসু অমুক তারিবনি।
কুমহৈ ময়াম অমা অমুক্তদা লাকপনিনা, মসিগীদমক্তা শেম-শাবসু মতম কয়াগী মমাংদগী হৌনৈ।
অদোম খুদিংনা হৌজিক্তগী হৌনা পোৎ-চৈ লৈশিনবা হৌরম্লগনি, অদুবু পোৎ লৈবা হায়বদি ‘ভোকেল ফোর লোকেল’ হায়বনি হায়বসিদি নীংশিংলিকো?
অদোম্না লোকেলগী পোৎ লৈবা মতমদা অদোমগী কুমহৈসু নুংঙাই অদুগা লাইরবা ইচে-ইচল, ইয়াম্বা-ইনাও নত্ত্রগা শিন্মী অমগী ময়ুমদসু নুংঙাইবা পুরক্লিবনি।
ঐখোয় পুন্না হৌদোকমিন্নরিবা কেম্পেন অসিসু কুমহৈগী মনুংদা মপাঙ্গল লৈবা হেনগনি হায়না ঐহাক্না থাজবা থম্মি।
অদোম্না লৈখিবা লোকেলগী পোত্থোক খুদিংগী মতাংদা সোসিএল মীদিয়াদা পাউ তম্বীয়ূ।
অদোমগী অনকপদা লৈবা মীওইশিংদসু খঙহনবীয়ু।
ঐখোয়না মথং থাদা অমুক উন্নসি অমসুং হীরম কয়াগী মতাংদা অমুক্কা খন্ন-নৈনসি।
অদোম খুদিংবু থাগৎচরি, নমস্কার!
!
!
