ঐগী নুংশিজরবা ইরৈবাকচাশিং, খুরুমজরি!
ঙসি অমুক হন্না মন কী বাতকী খুত্থাংদা নখোয় পুম্নমক্কা; ঐগী ইমংগী মীওই করোর কয়াগা উনবগী খুদোংচাবা অমা ফংজরে।
‘মন কী বাত’তা ঐহাক্না ময়ামবু তরাম্না ওকচরি।
নুমিৎ খরনিগী মমাংদা লৈবাক অসিনা অচৌবা মীচৎ অমা ফংজখি, মসিনা ঐখোয় পুম্নমক্তা ইথিল পীখি… ভারতকী তৌবা ঙম্বগী শক্তি অসিদা নৌহৌনা থাজবা পোকহল্লি।
ময়াম্না ক্রিকেৎকী ফিল্দদা তীম ইন্দিয়াগী বেৎসমেন অমনা সেনচুরি য়ৈবগী পাউ তাবদা হরাওবা ফাওরমগনি।
অদুবু, ভারতনা অতোপ্পা ফিল্দ অমদা সেনচুরি অমগসু য়ৈবা ঙমখ্রে অমসুং মসি য়াম্না অখন্নবনি।
থা অসিগী ৫দা লৈবাক অসিদা লৈরিবা য়ুনিকোর্নশিংগী মশিং ১০০ য়ৌবা ঙমখি অমসুং ময়াম্না খঙবীরিবা মদুনি য়ুনিকোর্ন অমা হায়বা অসি য়ামদ্রবদা লুপা করোর লিশিং তরেৎ মখাইরোম ওইবা স্তার্ত-অপ অমনি।
য়ুনিকোর্নশিং অসিগী অপুনবা ভেল্যু অসি দোলর বিলিয়ন ৩৩০ হেল্লি, হায়বদি লুপা করোর লাখ ২৫ হায়বনি।
তশেংনমক মসি ভারতমচা ওইবা খুদিংমক্কী চাউথোকচনীংঙাই ওইবা ৱাফম অমনি।
ঐখোয়গী অপুনবা য়ুনিকোর্নশিং অসিগী মনুংদা মমাংগী চহিদা নিফু মরি শেমখি হায়বা অসি তাবদা ময়াম্না শোইদনা অঙকপা পোক্কনি।
মসিতা নত্তনা চহি অসিগী থা ৩-৪ অসিদা নৌনা য়ুনিকোর্ন ১৪ হেন্না শেমখি।
মসিনা তাকপদি মালেমগী লাইচৎকী চৈথেং মায়োক্নরিবা তাঙ্কক অসিদসু ঐখোয়গী স্তার্ত-অপশিংনা ৱেল্থ অমসুং ভেল্যু শেমখি হায়বনি।
ভারতকী য়ুনিকোর্নশিংগী চহিগী গ্রোথ রেৎকী চাংচৎ অসি য়ু. এস. এ. , য়ু.
 কে. অমসুং অতোপ্পা লৈবাক কয়াদগী হেনখি।
নৈনরোয়শিংনা হায়বদা লাক্কদৌরিবা চহিশিং অসিদা মশিং অসিদা চাউনা হেনগৎলকপা উবা ফংলগনি।
য়াম্না নুংঙাইবা ৱাফম অমনা ঐখোয়গী য়ুনিকোর্নশিং অসি তোঙান-তোঙানবা মশক মওংদা উবা ফংলি।
মখোয়না ই-কম্মর্স, ফিন-তেক, এদ-তেক, বাইও-তেল অসিগুম্বা লম কয়াদা থবক তৌরি।
ঐহাক্না মরু ওই হায়না খঞ্জবা অতোপ্পা ৱাফম অমনা মসিনা স্তার্ত-অপশিংগী লমদা অনৌবা ভারতকী ৱাখল্লোন অসি উবা ফংহল্লি।
ঙসিদি ভারতকী স্তার্ত-অপ ইকোসিস্তেম অসি শুপ্নগী অচৌবা সহরশিংদা খক্তা য়ুম্ফম ওইদ্রে; অপীক-অপীকপা সহরশিং অমসুং তাউনশিংদগীসু ওন্তপ্রিনোর কয়া থোরক্লে।
মসিনা তাক্লি মদুদি ভারত্তা ইনোবেতিব আইদিয়া লৈবা মীওই অদুনা লন শেমগৎপা ঙম্মি।
মরুপশিং, লৈবাক্কী মাইপাকপগী মরুমদা লমদম অসিগী নহারোলশিংগী মপাঙ্গল, তেলেন্ত অমসুং সরকার পুম্নমক্না পুন্না হোৎনরি---মীপুম খুদিংমক্না শরুক তম্লি।
অদুবু, স্তার্ত-অপশিংগী লম অসিদা অতোপ্পা মরু ওইবা ৱাফম অমনা চুম্না লমজিংবা হায়বদি অচুম্বা লম্বীদা লমজিং লমতাকপীবা অসিনি।
অফবা লমজিংবা অমনা স্তার্ত-অপ অমবু অনৌবা পনখৈ তম্না পুখৎপা ঙম্মি… ফাউন্দরশিংবু অচুম্বা ৱারেপ লৌনবা অচুম্বা লম্বীদা লমজিংবা ঙম্মি।
স্তার্ত-অপশিং চাউখৎহন্নবা মখোয় মশাবু কত্থোক্লিবা অসিগুম্বা লমজিং কয়া ভারত্তা লৈবা অসিদা ঐহাক্না চাউথোকচবা পোকই।
শ্রীধর ভেম্বুজীনা হন্দক্তা পদ্ম এৱার্দ ফংখি।
মহাক মশামক মাইপাক্লবা ওন্তপ্রিনোর অমনি, অদুবু হৌজিক মহাক্না অতোপ্পা ওন্তপ্রিনোরশিংবু শেম্বী-শাবীনবা মায়োং য়াখি।
শ্রীধরজীনা মহাক্কী থবক অসি খুঙ্গংগী মফম অমদগী তৌবা হৌদোকখি।
মহাক্না খুঙ্গংগী নহাশিংবু খুঙ্গংদা অদুমক লৈরগা মফম অসিগীদমক করিগুম্বা খরা তৌনবা পুক্নিং থৌগৎখি।
খুঙ্গংগী ওন্তপ্রিনোরশিং চাউখৎহন্নবা ২০১৪দা ৱান-ব্রিদজ কবা প্লেৎফোর্ম অমা শেমখিবা মদন পদাকীগুম্বা মীওইশিংসু ঐখোয়গী ইরক্তা লৈরি।
ঙসিদি ৱান-ব্রিদজ অসি খা অমদি নোংপোক থংবা ভারতকী জিলা ৭৫ হেনবদা লৈরে।
মসিগা মরী লৈণবা খুঙ্গংগী ওন্তপ্রিনোর ৯০০০ হেনবনা খুঙ্গংগী কঞ্জুমরশিংগীদা মখোয়গী সর্ভিসশিং ফংহল্লি।
মীরা সেনোজী অসিসু অসিগুম্বগী খুদম অমনি।
মহাক্না খুঙ্গংগী মীওইশিং, ত্রাইবেল অমসুং হকচাংগী ফীভম শোইনাইরবা নহারোলশিংদা মার্কেৎ লিঙ্কদ স্কিল্স ত্রেনিং পীদুনা লম অসিদা শীংথানীংঙাই ওইবা থবক তৌরি।
ঐহাক্না মফম অসিদা পঞ্জরিবা অসিদি খরা খক্তনি, ঙসিদি অসিগুম্বা লমজিংবা কয়া ঐখোয়গী ইরক্তা মশিং লাকঙমদনা লৈরি।
স্তার্ত-অপশিংগীদমক লৈবাক অসিদা মপুং ফাবা সপ্পোর্ত সিস্তেম অমা শেম শাখিবা অসি ঐখোয়গী ওইনা য়াম্না নুংঙাইবা ৱাফম অমনি।
লাক্কদৌরিবা মতম খরা অসিদা ঐখোয়না ভারতকী স্তার্ত-অপকী লম অসিদা চাউখৎপগী অনৌবা খোঙথাং অমা উবা ফংলগনি।
মরুপশিং নুমিৎ খরনিগী মমাংদা পুক্নীং অমদি ৱাখল চীংশিন্নীংঙাই ওইবা পোৎশক অমা ফংজৈ মসিদা ইরৈবাকচাশিংগী ক্রিতিবিতীগী মপুং ফাবা মশক অমদি মখোয়গী আর্তিস্তিক তেলেন্ত অদু উবা ফংখি।
তামিল নাদুগী তঞ্জাবুর হায়বা মফম অদুদগী সেল্ফ-হেল্প গ্রুপনা ঐঙোন্দা খুদোল অমা থাবীরকখি।
খুদোল পোৎ অসিদা ভারতকী ওইবা লৈনম চেল্লি অমসুং মমা ওইবীগী পাঙ্গলগী থৌজালশিং য়াওরি – ঐহাকপু নুংশিংবগী মমি অদু তারি।
মসি জি. আই. তেগসু ফংলবা অখন্নবা তঞ্জাবুরগী লাইফদীবি অমনি।
মফম অদুগী নাৎকী মশক তাক্লিবা খুদোলপোৎ অসি ঐঙোন্দা থাবীরকপগীদমক ঐহাক্না তঞ্জাবুরগী সেল্ফ-হেল্প গ্রুপবু অখন্ননা থাগৎপা ফোঙদোকচরি।
অমরোমদা, মরুপশিং, তঞ্জাবুরগী লাইফদীবি অসি ফজবগী মতিক নুপী ওইবীশিংগী তৌবা ঙম্বগী মতিক মঙালগী অনৌবা ৱারী অমসু মসিনা লীররি।
তঞ্জাবুরদা নুপীশিংগী সেল্ফ-হেল্প গ্রুপশিংগী দুকান অমদি কিওক্সসু হাংলি।
মসিনা মরম ওইরগা লায়রবা ইমুং কয়াগী পুন্সিদা অহোংবা লাক্লে।
অসিগুম্বা কিওক্স অমদি দুকানশিং অসিগী মতেংনা নুপীশিংনা হৌজিক্তি মখোয়গী পোত্থোকশিং অদু কস্তমরশিংদা হকথেংননা য়োনবা ঙমজরে।
থৌশিল অসিবু মখোয়না ‘থরাগাইগল কৈবিনৈ পোরুৎকল বিরপনৈ অঙ্গারি’ হায়না কৌরি।
থোইদোকপা ৱাফম অমদি থৌশিল অসিগা সেল্ফ-হেল্প গ্রুপ ২২গা মরী লৈনরি।
নুপী সেল্ফ হেল্প গ্রুপশিংগী দুকানশিং অসি তঞ্জাবুরগী য়াম্না ময়োল ওইবা মফমশিংদা হাংলি হায়বা অসি তাবদা ময়াম্না শোইদনা নুংঙাইবা ফাওগনি।
মসিবু য়েংশিনবগী থবকসু নুপীশিং খক্তা তৌরি।
তঞ্জাবুর লাইফদীবি অমসুং শেঞ্জেংগী থাওমৈ অসিগুম্বা জি. আই. প্রদক্তশিং অসিগী মথক্তা নুপী সেল্ফ হেল্প গ্রুপশিং অসিনা শান্নপোৎ, ফক অমসুং আর্তিফিসিএল জ্বেলরীশিংসু শাই।
অসিগুম্বা দুকানশিং অসিনা মরম ওইদুনা জি. আই. প্রদক্তশিংগা লোয়ননা লোয়ননা হেন্দিক্রাফকী প্রদক্তশিংসু য়োনবদা শীংথানীংঙাই ওইনা হেনগৎলকপা উবা ফংলি।
কেম্পেন অসিগী খুত্থাংদা খুৎহৈবশিংদা ইনোৎ অমা হাপ্পা খক্তা নত্তনা নুপীশিংনা মখোয়গী শেনদান লম্বী অমা ফংজদুনা মখোয়গী মপাঙ্গল কনখৎহনবদা মতেং অমসু ওইরি।
‘মন কী বাত’ তাবীরিবশিংগী মফমদা ঐহাক্না থমজনীংবা ৱাফম অমদি… ইশা-ইশাগী ইরৈকাইশিংদা করম্বা নুপী সেল্ফ হেল্প গ্রুপশিংনা থবক তৌরিবগে হায়বা অসি খঙদোকপীয়ু।
মখোয়গী প্রদক্তশিং অসিগী মরমদা ইপাউ খোমজিনবিয়ু অমসুং য়ারিবা মখৈ প্রদক্তশিং অসি শীজিন্নবিয়ু।
অসুম্না তৌবিরম্বদি অদোম্না সেল্ফ হেল্প গ্রুপশিংগী ইনকম হেনগৎনবদা মতেং পাংবা খক্তা নত্তনা ‘আত্মনির্ভর ভারত অভিয়ান’ অসিসু খোঙজেল য়াংখৎহল্লগনি।
মরুপশিং, ঐখোয়গী লৈবাক অসি লোল, ময়েক অমদি দাইলেক্ত কয়াগী পুকৈ অমনি।
তোঙান-তোঙানবা লমশিংদা তোঙান-তোঙানবা ফিজেৎ-চাকচা অমদি নাৎনা শক তাক্লি।
লৈবাক অমা ওইনা মসিগী খেন্নবা কয়া অসিনা ঐখোয়বু মপাঙ্গল কনখৎহল্লি অমসুং ঐখোয়বু অমত্তা ওইবগী লিপুন্না পুনশিন্দুনা থম্লি।
মসিগা মরী লৈনবা য়াম্না পুক্নিং থৌগৎনীংঙাই ওইবা খুদম অমা ঐহাক্না ময়ামদা পাউদমজগে, মসি ইচানুপী কলপানাগী মতাংদনি।
মহাক্কী মমিং কলপানা কৌই, মহাক্না হোৎনরিবা অসি ‘এক ভারত শ্রেস্থ ভারত’কী তশেংবা ৱাখল্লোন অদুনা মপুং ওই।
তশেংবদি কলপানা অসি হন্দক্তা কর্নাতক্তগী ক্লাস ১০গী পরিক্ষা পাস তৌখি, অদুবু মহাক্না মাইপাকপা অসিগী থোইদোক হেন্দোকপা ৱাফম অদুদি কলপানা অসি মতম খরগী মমাংদা কন্নাদা লোল অসি হৈরমদে।
মহাক্না শুপ্নগী থা অহুমদা কন্নাদা লোল তম্বা খক্তা নত্তনা মসিদা মার্ক ৯২ ফংবা ঙমখি।
ময়াম্না মসি তাবদা শোইদনা অঙকপা পোক্কনি অদুবু মসি অচুম্বনি।
মহাক্কী মরম ৱাফম কয়া লৈ মসিদা ময়ামদা অঙকপা পোকহনগনি অমসুং ইথিল পীগনি।
কলপানা অসি তশেংবদা উত্তরাখন্দগী জোশিমথতগীনি।
মহাক অসি মমাংদা তি. বি. নারমখি অমসুং মহাক্না ক্লাস থ্রি কাবা মতমদা মমিৎ উবা ঙমখিদ্রে অদুবু হায়নবা লৈ, ‘অখাং কল্লবদি, লম্বি অমা শোইদনা লাক্কনি’।
মতুংদা কলপানানা মাইসুরুদা লৈবা প্রোফেসর তরামুর্তীগা থেংনখি, মহাক্না কলপানাবু পুক্নিং থৌগৎপীবা খক্তা নত্তনা হীরম খুদিংমক্তা মহাক্কী মতেং পাংবীখি।
ঙসিদি মহাক্কী হোৎনবা কনবা অসিনা ঐখোয় পুম্নমক্কী ফীফম্নফম ওইবা খুদম অমা মহাক্না থমখি।
ঐহাক্না কলপানাবু মহাক্কী মথৌনা অদুগীদমক থাগৎপা ফোঙদোকচরি।
মসিগা মান্ননা, লৈবাক অসিগী তোঙান-তোঙানবা লোলশিংগী মপাঙ্গল কনখৎহন্নবা মাইকৈদা থবক তোরিবা মীওই কয়া লৈ।
অসিগুম্বা মরুপ অমসু লৈরি, ৱেস্ত বেঙ্গোলগী পুরুলিয়াদগী শ্রীপাতি তুদুজীনি।
তুদুজী অসি পুরুলিয়াগী সিধো-কানো-বিরসা য়ুনিভর্সিতীদা সন্থালি লোলগী প্রোফেসর অমনি।
মহাক্না সন্থালি খুন্নাইগীদমক মহাক্কী পোক্নফম লমদমগী ‘ওল চিকি’ ময়েক অসিদা লৈবাক অসিগী সম্বিধান ভর্জন অমা শেম-শারি।
ঐখোয়গী সম্বিধান্না ঐখোয়গী লৈবাক অসিগী প্রজা খুদিংমকপু মশাগী হক অমদি থৌদাংশিং খঙহল্লি হায়না শ্রীপতি তুদুজীনা ফোঙদোকখি।
মরম অসিনা প্রজা খুদিংমক্না মসি খঙবগী তঙাই ফদবা লৈ।
মরম অদুনা সন্থালি খুন্নাইগীদমক মহাক্কী মশাগী ময়েক্তা সম্বিধান অসিগী কোপী অমা মহাক্না শেম-শাখি অমসুং খুদোল তমখি।
ঐহাক্না শ্রীপতিজী অসিগুম্বা ৱাখল্লোন অমসুং মহাক্কী খোঙথাংশিং অসিগীদমক্তা থাগৎপা ফোঙদোকচরি।
মসি ‘এক ভারত শ্রেস্থ ভারত’কী অহিংবা খুদম অমনি।
অসিগুম্বা ৱাখল্লোন অসিবু হেন্না মথৌ হাপ্নবা খোঙথাং কয়াগী মরমদা ই-পাউ অসি ‘এক ভারত শ্রেস্থ ভারত’কী ৱেবসাইৎতা অদোম্না ফংবীগনি।
মসিদা অদোম্না চীঞ্জাক, কলা, নাৎ, তুরুজম য়াওনা অসিগুম্বা হীরম কয়াগী মতাংদা পাঙথোক্লিবা থবক-থৌরমশিংগী মরমদা ময়াম্না খঙবা য়াগনি।
হায়রিবা থবক-থৌরমশিং অসিদা ময়াম্নসু শরুক য়াবীবা য়াই, মসিনা অদোমগী লৈবাক্কী মরমদা ই-পাউ অমসুং লৈবাক অসিগী দাইভর্সিতী অসি এক্সপরিয়েন্সসু ফংগনি।
ঐগী নুংশিজরবা ইরৈবাকচাশিং, ঐখোয়গী লৈবাক্তা হীজিক উত্তরাখন্দগী ‘চার-ধাম’ হায়বা মফম অসি য়ৌনবা শেংলবা তীর্থয়াত্রা চত্থরি।
নুমিৎ খুদিংগী ‘চার-ধাম’ অমসুং মরু ওইনা কেদর্নাথতা ভক্তা লিশিং কয়ানা থুংলরি।
মীয়াম্না মখোয়গী ‘চার-ধাম য়াত্রা’গী অৱা-নুংঙাইগী মতাংদা পাউদম্লি।
অদুবু, ঐহাক্না উজবদা ভক্তা খরনা য়াম্না নুংঙাইতবা ফাওনরি মরমদি কেদর্নাথতা লাকপা ভক্তা খরানা অমোৎ অকাই কয়া লংথোক্লমখি।
মীওই কয়া অমনা সোসিএল মীদিয়াগী খুত্থাংদা মখোয়গী ৱাখল্লোনশিং ফোঙদোক্নরি।
শেংলবা লাইফমলেন অমদা চৎপা মতমদা অমোৎ অকাই পৈশিন্দুনা লৈবা উবা ফংবা অসি অফবা খুদম নত্তে।
অদুবু মরুপশিং, ৱাকৎশিং অসিগী মরক্তা, নুংঙাইবা ৱাফম খরসু উবা ফংলি।
থাজবা লৈবা মফমদা, হৌরকফম অমসুং অফবা ওইথোকপা য়াবগী লম্বীসু লৈ।
বাবা কেদরগী ধামদা থৌনিজরিবা ভক্তা কয়া লৈ লোয়ননা লুনান্ননা থম্বগী ৱাখল্লোনগা লোয়ননা ঈশ্বরবু নীংজরি।
খরা অমনা মখোয়না লৈরিবা মফম অদুগী অকোইবা অদুবু শেংদোক্লি, অমরোমদা খরনা য়াত্রাগী লম্বী অদুদগী অমোৎ অকাই খোমদোক্লি।
স্বচ্ছ ভারত কেম্পেন তীমগা লোয়ননা ওর্গনাইজেসন অমসুং ভোল্যুন্তরী ওর্গনাইজেসন কয়াগা মফম অসিদা থবক চত্থরি।
মরুপশিং, মফম অসিদা তীর্থয়াত্রা মরু ওইবা অদুগুম্না; ‘তীর্থ সেৱা’ ফংজবা অসিসু চপ মান্ননা মরু ওই হায়না হায়নৈ অমসুং ঐখোয়না ‘তীর্থ সেৱা’ য়াওদনা তীর্থয়াত্রা অসি মপুং ফাদে হায়না ঐহাক্না হায়জনীংই।
দেবভুমি উত্তরাখন্দ হায়রিবা অসিদা লুনানবগী অমসুং সেৱাগীদমক ‘সাধনা’ তৌরিবা মীওই কয়া লৈ।
রুদ্র প্রয়াগতগী শ্রীমান মনোজ বেনজ্বলনা অদোমবু চাউনা ইথিল পীগনি।
হৌখিবা চহি ২৫ অসিদা মনোজজীনা অকোইববু য়েংশিন্নবগী থবক তৌদুনা লাকখি।
লুনানবগী খোঙজং চত্থবগী মথক্তা মহাক্না শেংলবা লাইফমশিং অসিবু প্লাস্তিক ফ্রী ওইহন্নবা থবকসু তৌখি।
অমরোমদা গুপ্তাকাশিদা লৈবা সুরেন্দ্র বগৱারিজীনা লুনানবা হায়বা অসি মহাক্কী পুন্সিগী লাইনিং ওইনা লৌখি।
গুপ্তাকাশিদা মহাক্না লুনানবগী থৌরমশিং চাং নাইনা পাঙথোক্লি, অমসুং অসিগুম্বা খোঙজং অসিবা ‘মন কী বাত’ হায়না মীংথোল্লি হায়না ঐহাক্না তাজৈ।
মতৌ অসুম্না দেবর খুঙ্গংদগী চম্পা দেবি হায়বরিবা অসিনা খুঙ্গং অসিগী নুপীশিংদা ৱেস্ত মেনেজমেন্তগী মতাংদা তাকপী-তম্বীরি।
চম্পাজীনা উ-পাম্বি কয়া থাখি অমসুং মহাক্কী হোৎনবা কনবা মতৌ অসুনা উমংগী শরুক অমা পুমশং শংহনবা ঙমখি।
মরুপশিং, অসিগুম্বা মীওইশিং অসিগী হোৎঞ্জমল অসিগী খুত্থাংদা দেব ভুমি অমসুং শেংলবা মফমশিং অসিদা অফবা অশেংবা ৱাখল ফংবা ঙমহল্লি।
ঐখোয়না মফম অসিদা চৎতুনা এক্সপরিয়েন্স তৌরি, অদুনা ঐখোয়না মসিগী অফবা ৱাখল্লোন অমসুং স্পিরিচুএলিতী অসি ঙাক্না থম্বা হায়বা অসি ঐখোয়গী থৌদাংনি।
ঐখোয়গী লৈবাক্কী ‘চারধাম য়াত্রা’গা লোয়ননা লাক্কদৌরিবা মতমশিংদা ‘অমরনাথ য়াত্রা’, পন্ধরপুর য়াত্রা’ অমসুং ‘জগন্নাথ য়াত্রা’ অসিগুম্বা য়াত্রা কয়া লৈরগনি।
নোংজু থাদদি খুঙ্গং খুদিংমক্তা মেলা অমা নত্ত্রগা অমদি অদুমক পাঙথোক্নরমগনি।
মরুপশিং, ঐখোয়না মফম অমা হেক্তদা চৎলবদু ঐখোয়না লাইফমশিংগী চাউথোকচনীংঙাই ওইবা মগুন অদুদি মাংহনগুমসি।
পুকচেল শেংবা, লুনানবা অমসুং অকোইবগী ফীভমবু ফনা থম্বা হায়বা অসি ঐখোয়না কাউফদে অমসুং মসিগীদমক লুনান্নবগী পান্দম অসি ঐখোয়না ঙাক্তুনা থম্বা মরু ওই।
নুমিৎ খরনিগী মতুংদা মালেম অসিনা জুন ৫দা ‘অকোইবগী ফীভম ঙাকশেনবা নুমিৎ’ পাঙথোক্কনি।
ঐখোয়না অকোইবগী ফীভম কন্নবা অফবা খোঙজংশিং চত্থগদবনি অমসুং লেপ্তনা চত্থগদবনি।
হন্দক্তি অদোমসু মীয়ামগা লোয়ননা লুনান্না লৈনবা অমসুং উ-পাম্বী থানবা খোঙথাং খরা পাইখৎপদা শোইদনা শরুক য়াগদবনি।
অদোমসু উ-পাম্বী থাবীয়ু অমসুং অতোপ্পদসু ইথিল পীবীয়ু।
ঐগী নুংশিজরবা ইরৈবাকচাশিং, মথংগী থাগী জুন ২১ অসি ঐখোয়না ৮শুবা ‘ইন্তর্নেস্নেল য়োগ দে’ পালন তৌগদৌরি।
য়োগ নুমিৎকী থিম অসি হন্দক্তি য়োগ ফোর হ্যুমেনিতী হায়বা অসিনা ওইরি।
ময়ামদা ঐহাক্না হায়জনীংবদি ‘য়োগ নুমিৎ’ অসি থৱায় য়াওনা পাঙথোকপীয়ু হায়বা অসিনি।
লোয়ননা কোরোনাগী মরী লৈনবা চেকশিল-থৌরাংশিংসু লৌখৎপীয়ি।
তৌবগীদি হৌজিক অসি মমাংগা য়েংনরুবদা মালেম পুম্বগী ওইনা ফীভম য়াম্না ফগৎলে।
ভেক্সিনেসন কবরেজ হেন্না হেনগৎলকপা লোয়ননা, মীয়াম্না হৌজিক মশিং য়াম্না থোক্নরক্লি মরম অসিনা মালেম শিনবা থুংবদা ‘য়োগ নুমিৎ’কীদমক শেম-শাবা কয়া চত্থরি।
কোরোনা লাইচৎ অসিনা ঐখোয় পুম্নমক্তা ঐখোয়গী পুন্সিশিংদা হকশেল অসি কয়াম মরু ওইবগে খঙহনখি অমসুং য়োগ অসিনা মসিগী অচৌবা পাম্বৈ অমা ওইরক্লি।
মীয়াম্না ফিজিকেল, স্পিরিচুএল অমসুং ইন্তেলেকচুএল ৱেল বিং কয়া মরু ওই হায়বা অসি য়োগগী খুত্থাংদা অচৌবা শাহৌ অমা ফংলি।
মালেমগী মকোক থোংবা বিজিনেস পর্সনশিংদগী হৌরগা ফিল্ম অমসুং স্পোর্তসকী মীওইশিংনা, মহৈরোবশিংদগী মীচম প্রজা ফাওবা, মীপুম খুদিংমক্না য়োগ অসি মখোয়গী পুন্সিগী মরু ওইবা শরুক অমা ওইরি।
মালেম শিনবা থুংনা য়োগ অসি পাম্নবা হেনগৎলকপা উবা ফংলিবা অসিনা অদোমবু শোইদনা নুংঙাইবা পোকহনগনি হায়না ঐহাক্না থাজৈ।
মরুপশিং, হন্দক্তি লৈবাক অসিদা অমসুং মপালদা ‘য়োগ নুমিৎ’ পাঙথোক্কদবা ইনোবেতিব ওইবা খুদম খরগী মতাংদা খঙবা ঙমখি।
মখোয়শিং অদুগী মনুংদা গর্জিয়ন রিং অসি অমনি – মসি য়াম্না অখন্নবা প্রোগ্রাম অমা ওইগনি।
মসিদা নুমিৎকী খোঙচৎ অসি পালন তৌগনি, হায়বদি নুমিৎ অসিনা পৃথিবীগী তোঙান-তোঙানবা শরুকশিংদা চৎপা খোঙচৎ অসি য়োগগী খুত্থাংদা তরাম্না ওক্কনি।
তোঙান-তোঙানবা লৈবাকশিংদা ইন্দিয়ন মিসনশিংনা মফম অদুগী লোকেল তাইমগী মতুং ইন্না নুমিৎ থোরকপদা য়োগগী প্রোগ্রামশিং পাঙথোক্কনি।
লৈবাক অমগী মথংদা লৈবাক অমনা থৌরম অসি মথং-মথং পাঙথোকপা হৌগনি।
নোংপোক লোমদগী নোংচুপলোমদা মসি মখা চত্থগনি… অমসুং পরিং অসিদা মথং-মথং চত্থখিগনি।
অমগা মতুংদা অমা পাঙথোক্লিবা থৌরমশিং অসিগী স্ত্রীমিংসু তৌগনি হায়বদি মসি য়োগ স্ত্রীমিং ইভেন্তগী রিলে মখল অমা ওইগনি।
শোইদনা মীৎয়েং তাবীয়ু।
মরুপশিং, ঐখোয়গী লৈবাক্তা পাঙথোক্লিবা ‘অমৃত মহোৎসব’ অসিগা মরি লৈননা হন্দক্তি লৈবাক অসিগী মরু ওইবা মফম ৭৫দা ‘ইন্তর্নেস্নেল য়োগ দে’ পাঙথোক্কনি।
থৌরম অসিদা ওর্গনাইজেসন অমসুং ইরৈবাকচা কয়াগা লোয়ননা মখোয়গী মশাগী লমশিংদা মশাগী ওইবা থাক্তা ইনোবেতিব ওইবা করিগুম্বা তৌনবা শেম-শারি।
য়োগ নুমিৎ পাঙথোক্নবা অদোমগী সহর, তাউন নত্ত্রগা খুঙ্গংদা খ্বাইদগী অখন্নবা মফম অমা হেক্তা খন্দুনা হন্দক্তি মসি পাঙথোক্নবা ঐহাক্না হায়জরি।
মফমশিং অসি অরিবা লাইশঙ অমসুং লমকোইবগী মফম অমা ওইবা য়াই, নত্ত্রগা মমিং লৈবা তুরেল, পাৎ নত্ত্রগা পুখ্রিগী তোর্বান্দা ওইবা য়াই।
মসিনা য়োগগা লোয়ননা লোয়ননা অদোমগী মফম অদুবুসু শকখঙবা হেনগৎহনগনি অমসুং মফম অদুগী তুরিজমদা শাহৌ অমা পীগনি।
হৌজিক্কী ওইনা ‘য়োগ নুমিৎ’কী নুমিৎ ১০০নিগী কাউন্তদাউনসু চত্থরি; থা অহুমগী মমাংদা মশাগী অমদি খুন্নাইগী ওইবা থবকশিংদা য়ুম্ফম ওইবা প্রোগ্রামশিং পাঙথোকপা হৌখ্রে।
মসিগী মখাদা ১০০শুবা নুমিৎ অঞসুং ৭৫শুবা নুমিৎকী কাউন্তদাউন প্রোগ্রাম দিল্লীদা পাঙথোকখি।
মসিগা মান্ননা ৫০শুবা থৌরম অসামগী সিবসাগরদা পাঙথোকখি অমসুং ২৫শুবা হায়দরাবাদতা পাঙথোকখি।
হৌজিক্তিগী হৌদুনা অদোমসু ‘য়োগ নুমিৎ’কীদমক শেম শাবা হৌবীরো হায়না ঐহাক্না হায়জরি।
মীওই কয়াগা উনবীদুনা, মীপুম খুদিংদা ‘য়োগ নুমিৎতা শরুক য়ানবা হায়বীয়ু; মখোয়দা ইথিল পীবীয়ু।
ময়াম্না ‘য়োগ নুমিৎ’ অসিদা থৱায় য়াওনা শরুক য়াগনি লোয়ননা অদোগী নোংমগী পুন্সি মহিংদা য়োগ অসি শরুক অমা ওইহনগনি হায়না ঐহাক্না থাজবা থম্মি।
মরুপশিং, নুমিৎ খরনিগী মমাংদা ঐহাক জপান্দা চৎলুই।
ঐহাক্কী প্রোগ্রাম কয়াগী মরক্তা ঐহাক্না ফীদম্নফম ওইরবা মীওই খরগা উনবগী খুদংচাবা অমা ফংজখি।
ময়ামদা ঐহাক্না ‘মন কী বাত’ অসিদা মখোয়গী মতাংদা হায়বা পাম্মি।
মখোয়না জপানগী মচা ওইজরবসু মখোয়না ভারতকা লৈনরিবা মরী অমসুং ভারতপু নুংশিজবা অদু শীংথানীংঙাই ওই।
মখোয়গী মরক্তা হিরোশি কোইকেসু অমনি, মহাক মমিং লৈরবা আর্ত দিরেক্তর অমনি।
মহাক্না মহাভারত প্রোজেক্ত দিরেক্ত তৌখি তাবদা নখোয়না য়াম্না নুংঙাইবা পোক্কনি।
মসিগী প্রোজেক্ত অসি কম্বোদিয়াদা পাইখৎখি অমসুং হৌখিবা চহি ৯ অসিদা চত্থদুনা লাকখি।
হিরোশি কোইকেনা থবক খুদিংমক য়াম্না অখন্নবা মওং অমদা পাঙথোকই।
চহি খুদিংগী মহাক্না এসিয়াগী লৈবাক অমদা চৎলি অমসুং মফম অদুগী লোকেল আর্তিস্ত অমদি ম্যুজিসিয়নশিংগা লোয়ননা মহাভারতকী শরুকশিং পুথোকই।
প্রোজেক্ত অসিগী খুত্থাংদা মহাক্না ভারত, কম্বোদিয়া অমসুং ইন্দোনেসিয়া য়াওনা লৈয়াক মপালদা প্রদক্সনশিং তৌখি অমসুং স্তেজ পর্ফোরমেন্স উৎখি।
হিরোশি কোইকেনা ক্লাসিকেল অমসুং ত্রেদিস্নেল এসিয়ন পর্ফোর্মিং আর্ত্তা মখল কয়াগী বেকগ্রাউন্দ লৈরবা আর্তিস্তশিংবু অমত্তা ওইনা মরম অসিনা মহাক্কী ৱার্ক্তা তোঙান-তোঙানবা মশকশিং উবা ফংখি।
ইন্দোনেসিয়া, থাইলেন্দ, মলেসিয়া অমসুং জপানদগী পর্ফোরমরশিংনা জাবা দান্স, বালি দান্স, থাই দান্সকী খুত্থাংদা মসিবু হেন্না নীংথিজহনখি।
অখন্নবা ৱাফম অদুদি পর্ফোরমর খুদিংমক্না মখোয় মশাগী মমা লোলদা ঙাংই অমসুং কোরিওগ্রাফী য়াম্না নীংথিজনা তৌদুনা মসিগী দাইভর্সিতী অসি উৎখি অমসুং দাইভর্সিতীগী ম্যুজিক অসিনা প্রদক্সন অসি হেন্না মগুন হাপখি।
মখোয়গী পান্দদি ঐখোয়গী খুন্নাইদা দাইবর্সিতী অমসুং কো-এক্সিজতেন্সকী মরু ওইবা অমসুং শান্তিগী অশেংবা মশক অসি করম্না ওইগনি হায়বা অসি মাংদা পুথোকপনি।
মহাক নত্তবা জপান্দা ঐহাক্না উনখিবা অতোপ্পা মীওই অনি অদুদি অৎসুশি মৎসুও অমসুং কেঞ্জি য়োশিনি।
মখোয় অনিমক তি. এম. এম. প্রদক্সন কম্পনীগ খুৎশম্নৈ।
কম্পনী অসি রামায়নদা য়ুম্ফম ওইদুনা ১৯৯৩দা পুথোকখিবা জপানিজ এনিমেসন ফিল্ম অদুগা মরী লৈনৈ।
প্রোজেক্ত অসি জপানগী য়াম্না মমিং লৈরবা ফিল্ম দিরেক্তর য়োগো সাকোগা মরী লৈনৈ।
চহি ৪০রোমগী মমাংদা, ইং কুমজা ১৯৮৩দা মহাক্না অহানবা ওইনা রামায়নগী মতাংদা খঙবা ঙমখি।
‘রামায়ন’না মহাক্কী পুক্নিং হুখি, মসিগী মতুংদা মহাক্না মসিগী মতাংদা রিসর্চ তৌবা হৌখি।
মসিতা নত্তনা মহাক্না জপানিক লোলদা রামায়নগী ভর্জন ১০ পাখি অমসুং মসিদা মহাক লেপখিদে, মহাক্না মসিবু এনিমেসনগী খুত্থাংদা মসি উৎথোকপা পামখি।
মসিদা ভারতকী এনিমেতরশিংনা মহাক্কী মতেং চাউনা পাংখি, ফিল্ম অসিদা উৎখিবা ভারতকী চৎনবীশিংগী মতাংদা মহাকপু লমজিংবীখি।
ভারত্তা মীয়াম্না ফৈজোম করম্না শেৎলি, মখোয়না সারি করম্না শেৎলি, মখোয়না মশম করম্না পুল্লি হায়বা অসিগী মতাংদা মঙোন্দা তাকখি।
ইমুং অমদা অঙাংশিংনা মথক থোংবশিংদা ইকাই খুম্নবা করম্না উৎলি, বোর নিবগী চৎনবী অদু করিনো হায়বা মঙোন্দা খঙহনখি!
অয়ুক্তা হোৎলগা ইমুংগী অহলদা খুরুম্বা, বোর নীজবা – পুম্নমক অসি তম্বীখি!
হৌজিক চহি ৩০গী মতুংদা এনিমেসন ফিল্ম অসি ৪কেদা রি-মাস্তর তৌরি।
প্রোজেক্ত অসি য়াম্না অথুবদা লোইশিল্লগনি।
ঐখোয়দগী কিলোমিতর লিশিং কয়া লাপ্না লৈরিবা, ঐখোয়গী লোল খঙদবা, ঐখোয়গী চৎনবীগী মরক্তা করিসু খঙদবা মীওইশিং অসিনা ঐখোয়গী নাৎ অসিদা মখোয়না লুপচবা, মসিগী ইকাই খুম্নবা অসি য়াম্না থাগৎনীংঙাই ওই – ভারত মচা কনানা মসিদা চাউথোকচবা পোক্লোইদবগে!
ঐগী নুংশিজরবা ইরৈবাকচাশিং, ইশাগী হায়বা থাদোক্তুনা খুন্নাইগী শেবা তৌবগী মন্ত্র অসি ঐখোয়গী চৎনবী, ঐখোয়গী নাৎকী শরুক অমনি।
ঐখোয়গী লৈবাক অসিদা মশিং লাকঙমদ্রবা মীওই কয়ানা মন্ত্র অসি মখোয়গী পুন্সিগী পান্দম ওইহল্লি।
ঐহাক্না অন্ধ্র প্রদেশতগী মরকাপুরমদা লৈবা মরুপ, রাম ভুপল রেদ্দীজীগী মতাংদা ঐহাক্না পাউ খরা তাজৈ।
রাম ভুপল রেদ্দীজীনা মহাক্না থবক্তগী পোত্থরবা মতুংদা মহাক্না তানখিবা শেল পুম্নমক নুপীমচাশিংগী মহৈ তম্নবা দান তৌখি হায়বা তাবদা ময়াম্না অঙকপা পোক্কনি।
মহাক্না ‘সুকন্য সমৃধি য়োজনা’গী মখাদা মহাক্না নুপীমচা ১০০গী একাউন্তশিং হাংবীখি অমসুং মসিদা লাখ ২৫ হেন্না দিপোজিৎ তৌখি।
অসিগুম্বা শেবা অসিগী অতোপ্পা খুদম অমনি য়ু,পি.
গী আগ্রাদা লৈবা কচোরা খুঙ্গং অসিনি।
খুঙ্গং অসিদা চহি কয়াদগী থক্নবা অফবা ঈশিংগী অৱাৎপা লৈদুনা লাকখি।
মরক অসিদা খুঙগং অসিদা লৈবা লৌমী কনৱার সিংহনা খুঙ্গং অসিদগী কিমি ৬-৭ চৎলগা লৈবা মহাক্কী লৌবুক্তা ঈশিং থেংনখি।
মসি মহাক্কী ওইনদি নুংঙাইবা ৱাফম অমা ওইখি।
ঈশিং অসি অতোপ্পা খুঞ্জাশিংদা ফংহনবা ঙম্বদি হায়না মহাক্না খনখি….
!
অদুবু লৌবুক অদুদগী খুঙ্গংদা ঈশিং অসি পুরকপদা লুপা লাখ ৩০-৩২ ফাওবা মথৌ তাখি।
মতম খরগী মতুংদা কুনৱার সিংহগী মনাওনুপা শ্যাম সিংহনা আর্মীদগী থবক্তগী পোত্থদুনা খুঙ্গং অসিদা হল্কলকখি, অমসুং মহাক্না মসিগী মরমদা খঙলকখি।
মহাক্না থবক তৌরুবগী রিতায়রমেন্ত মতমদা ফংখিবা মহাক্কী শেনফম পুম্নমক থবক অসিদা থাদখি অমসুং লৌবুক্তগী খুঙ্গং অসিদা পাইপলাইন অমা তিংদুনা মহাক্না খুঞ্জাশিংদা অফবা ঈশিং সপ্লাই তৌবা ঙমখি।
কনাগুম্বা অমনা মাগী থৌদাংশিংদা করিগুম্বা কত্থোকপা য়াওনা, পুক্নিং চংনা হোৎনরবদি খুন্নাই পুম্বগী তুংলমচৎ অসি মীওই অমা খক্তা অহোংবা পুরকপা করম্না ঙম্বগে হায়বা অদু খোঙথাং অসিনা অচৌবা ফীদম্নফম অমা ওইরি।
ইথৌ মশক খঙনা থবক তৌরবা মতমদা খক্তা ঐখোয়না খুন্নাইগী পাঙ্গল হাপ্পা ঙমগনি; লৈবাক অসি মপাঙ্গল হাপ্পা ঙমগনি।
‘আজাদী কা অমৃত মহোৎসব’ অসিদা মসিনা ঐখোবগী পান্দম অমসুং মসিনা ঐখোয়গী লাইনিং ওইহনগদবনি….
মসিগী অমত্তা ঙাইরবা লম্বীনা – থৌদাং, থৌদাং অমসুং থৌদাং।
ঐগী নুংশিরবা ইরৈবাকচাশিং ঙসি ‘মন কী বাত’ অসিদা ঐখোয়না খুন্নাইগা মরী ।
ঐনবা মরু ওইবা হীরম কয়াদা ৱারী শাখ্রে।
ময়াম্না হীরম কয়াগী মতাংদা মরু ওইবা ৱাফম কয়া ঐঙোন্দা থারকই, অমসুং মখোয়গা মরী লৈনবা ৱাফমশিংদা ঐখোয়গী খন্ন-নৈনবা অসি মখা চত্থৈ।
‘মন কী বাত’কী মথংগী তাঙ্কক্কীদমক্তসু অদোমগী ৱাফমশিং অদু থারকপা কাওবীগনু।
হৌজিক চত্থরিবা আজাদী কা অমৃত মহোৎসবকা মরী লৈনবা প্রোগ্রামশিং; নখোয়না শরুক য়ারিবা থৌরমশিং… মখোয়গী মরমদা ঐঙোন্দা খঙহনবীয়ু।
নমো এপ অমসুং মাইগোবতা ঐহাক্না অদোমগী ৱাফমশিং শোইদনা ঙাইরমগনি।
মথংদসু ঐখোয় অমুক হন্না থেংনসি… ঐখোয়গী ইরৈবাকচাশিংগা মরী লৈণবা মান্নবা হীরমশিংদা অমুক হন্না ৱারী শাখিসি।
অদোমগী তেক্তা কাইদনা লৈবীয়ু অমসুং অদোমগী অকোইবদা লৈরিবা মীওইশিংবুসু য়েংশিনবীয়ু।
কালেন থা অসিদা অদোম্না শা অমদি উচেকশিংগীদমক চান্নবা অমদি ঈশিং পীবীদুনা মীওইবা অমা ওইবগী থৌদাংসু পাঙথোকপীয়ু… মসি কাউবীগনু।
হন্না-হন্না থাগৎচরি!
