ঐহাক্কী নুংশিরবা লৈবাক মীয়াম, নমস্কার।
ঙসি অসিদি ‘‘মন কী বাত’’না 100শুবা তাঙ্কক মপুং ফাবা নুমিৎনি।
ঐহাক্না অদোমগী মফমদগী চিথি লিশিং কয়া, মেসেজ লাক্ষ কয়া ফংজখি. . . ঐহাক্না ঙম্লিবমখৈ চিথি য়াম্না পানবা হোৎনজখি, য়েংজনিংখি অমসুং মেসেজশিংবু নিংথীনা খঙনবা হোৎনজখি।
ঐহাক্না অদোমগী চিথী পাবা মতমদা পুক্নিং নুংশিরকপা মতাং য়াম্না য়াওই, অদুগা ইশাবু অমুক্কা ফাথবসু য়াওরিবনি।
অদোম্না ‘মন কী বাত’কী 100শুবা তাঙ্কক অসিগীদমক্তা ঐহাকপু থাগৎপীরকখি, অদুগা ঐহাক্না থম্মোইনুংদগী মসিমসু হায়জরি, ‘মন কী বাত’ তাবীরিবা অদোম লৈবাক মীয়াম পুম্নমকসু থাগৎফম থোকই।
‘মন কী বাত’ অসিদি ভারত মচা করোর কয়াগী ‘মন কী বাত’নি, মসিদি মখোয়গী ৱাখল্লোনশিংগী মমিনি।
মরুপশিং, ওক্তোবর 3, 2014 অসি বিজয়া দশমীগী নুমিৎ ওইখি, অমসুং ফত্তববু অফবনা মায়থীবা পীবগী কুহ্মৈ নুমিৎ অসিদা ঐখোয় পুন্না ‘মন কী বাত’কী খোঙচৎ অসি হৌদোকমিন্নখি।
‘মন কী বাত’না লৈবাক মীয়ামগী অফবা মগুন অমসুং চাউখৎপা ৱাখল খনবগী তোপ-তোপ্পা মখলগী কুহ্মৈ অমা ওইরকখি।
ঐখোয় পুম্বনা খৌরাংনা ঙাইবা থা খুদিংগী লাকপা কুহ্মৈ অমা ওইখি।
ঐখোয়না মসিদা পোজিতিবিতীগী হরাও নুংঙাইবসু ফোংদোকই।
‘মন কী বাত’ হৌখিবা অসি থা কয়া, চহি কয়া ফাখ্রে হায়বসি করিগুম্বা মতমদা থাজদবসু য়াওই।
তাঙ্কক খুদিং মশানা অদুমক অখন্নবা ওইখি।
তাঙ্কক খুদিংদা লৈবাক মীয়ামগী অনৌবা খুদম, অনৌবা মায় পাকপা কয়ানা থনখি।
‘মন কী বাত’ অসিদা লৈবাক্কী মফম খুদিংগী মীওই কাঙলুপ কয়ানা শরুক য়াখি।
বেতি বচাও, বেতি পড়াও ওইরো, স্বচ্ছ ভারত ইহৌ ওইরো, মহৌশা নত্ত্রগা খাদিবু নুংশিবা ওইরো, নিংতম্বগী অমৃত মহোৎসব নত্ত্রগা অমৃত সরোবর ওইরো, ‘মন কী বাত’কা মরী লৈনখিবা হীরম খুদিংনা মীয়ামগী ইহৌ ওইখি, অদুগা মসি অদোম্না ওইহনবনি।
ঐহাক্না মতম অমগী USকী রাস্ত্রপতি বারাক ওবামাগা ‘মন কী বাত’ পুন্না শন্দোকখিবা মতমদা, মালেম পুম্বনা মসিবু ৱারীনখি।
মরুপশিং, ঐহাক্কী ওইনদি ‘মন কী বাত’ অসি অতোপ্পদা চেনবা অফবা মগুনবু নিংজবনি।
ঐহাক্কী লমজিং লমতাকপীবা মীওই অমা লৈরম্মি – শ্রী লক্ষমনরাও জী ইনামদার।
ঐখোয়না মহাকপু উকিল সাহেব হায়না কৌনৈ।
ঐখোয়না অতোপ্পদা চেনবা অফবা মগুনবু নিংজগদবনি হায়না মহাক্না মতম পুম্বদা হায়বী।
অদোমগা মাইয়োক্নরিবা মীওই অদু কনা অমত্তা ওইজসনু, মহাক্না অদোমগী মরুপ, নত্ত্রগা য়েক্নবা ওইবা য়াই, ঐখোয়না মখোয়গী অফবা মগুন খঙগদবনি অমসুং মদুদগী তমগদবনি।
মসিগী থৌওং অসিনা ঐঙোন্দা মতম পুম্বদা ইথিল পীবি।
‘মন কী বাত’ অসিনা অতোপ্পগী অফবা মগুন তমজবগী অফবা পাম্বৈ অমা ওইরকখি।
ঐহাক্কী নুংশিরবা লৈবাক মীয়াম, থৌরম অসিনা ঐহাকপু অদোমদগী কৈদৌনুংদা লাপথোকহন্দে।
ঐহাক্না গুজরাতকী মুখ্য মন্ত্রী ওইরিঙৈদা, মফমদুগী মীচম মীয়ামগা উন্নদুনা ৱারী শাবসি ঐহাক্কী নোংমগী পাংথোকফম থোকপা থবক ওইরম্বদু ঐহাক্না ঙসিসু নিংশিংলি।
মুখ্য মন্ত্রীগী থবক অসিদি মদুমক্নি. . . পুনমিন্নবগী খুদোংচাবা কয়া ফংই।
অদুবু, ইং 2014দা দিল্লীদা হেক লাকখিবদগী, মফমসিগী পুন্সিনা তোঙাল্লি হায়বা ঐহাক্না খঙখি।
থবক খেন্নরে, থৌদাং খেন্নরে, ঐহাকপু ফিভম-মতম, সেক্যুরিতী অমসুং মতমগী অকক্নবা পুন্দুনা থম্লে।
অহৌবগী মতমশিংদা করিগুম্বা অমা ইচু-চুশিন্নদে, ইশাদা অহাঙবা অমা ফাওই।
চহি য়াঙখৈগী মমাংদদি, ঐহাক্না য়ুমদগী থোক্তুনা ইশাগী লৈবাক মীয়ামগা লায়না উন্নবা ঙম্লম্মি, অদুবু ঙসিদি মসি ওইথোক্ত্রে।
ঐহাক্কী ইফমদা পুম্নমক ওইবা লৈবাক মীয়ামগা হিংমিন্নবা ফংদ্রে, মখোয়দগী তোঙান্না লৈরে।
‘মন কী বাত’না অৱাবা অসিগী ৱারোইশিন পীবিখি, মীচম মীয়ামগা উন্নবগী পাম্বৈ অমা পীবিখি।
ঐহাক্কী ফম অমসুং কাঙলোনশিং অসিদি পথাপকী মখা পোনবা ওইরবসু, মসিগা লোয়নবা মীয়ামগী অপাম্বা অসিদি ঐহাক্কী ইশাগী মালেমগী তৎন-থানবা য়াদ্রবা হীরম অমা ওইদুনা লৈখি।
ঐহাক্না লৈবাক মীয়াম্না থারকপা চিথি লিশিং কয়া পাজৈ, ঐহাক্কী লৈবাক মীয়াম্না লৌরক্লিবা নিংথীরবা শক্তম কয়া উজবা ফংই।
লৈবাক মীয়ামগী কত্থোকপা অমসুং হোৎনজমনশিংগী খম থেংবা চাং ঐহাক্না উবা অমসুং খঙবা ফংই।
অদুনা, ঐহাক্না অদোমদগী লাপথোক্লে হায়না কৈদৌনুংদা খন্দে।
ঐহাক্কী ওইনদি ‘মন কী বাত’ অসি শুপ্নগী থৌরম অমখক নত্তে, মসিদি ঐহাক্কী লাইনিং, থাজবা নত্ত্রগা ব্রত্তগী ৱাফম অমনি।
মীয়াম্না লাই খুরুম্বা চৎপা মতমদা মখোয়না প্রসাদ হাপ্নবা পুখম অমা পুদুনা চৎনৈ।
ঐহাক্কী ওইনদি, ‘মন কী বাত’ অসিনা মীয়াম, জন্তা-জনর্দনগী শক্তমদা লৈরিবা ঈশ্বরগী খুয়াখাদা লাই খুরুম্বগী প্রসাদকী পুখম্নি।
‘মন কী বাত’ অসিনা ঐহাক্কী পুন্সিগী স্পিরিচুএল খোঙচৎ অমা ওইরে।
‘মন কী বাত’ অসিদি ঐহাক্কী ইশাদগী মীয়াম ফাওবা চৎপগী খোঙচৎনি।
‘মন কী বাত’ অসিদি ঐহাক ইশাদগী ঐখোয় হায়বা অসি ফাওবগী খোঙচৎনি।
মসিদি ঐহাক নত্তে, অদোম্না মসিগী সন্সকার সাধনানি।
অমুক্তা খন্থবীয়ু, ঐখোয়গী লৈবাক মচা খরনা অকোকপা চিং অমসুং লমহাংশিংদা চহি 40দগী উ থাদুনা লাক্লি, মীওই কয়ানা ঈশিং য়োকশিন্নবগীদমক্তা চহি 30দগী পুখ্রি অমসুং স্তেপৱেল তৌদুনা লাক্লি, লোয়ননা মখোয়শিং অসিবুসু শেংদোক্লি।
মীওই খরনা শোত্থরবা অঙাংশিংদা চহি 25-30দগী লাইরিক তম্বীদুনা লাক্লি, খরনা লাইরবশিংগী লাইয়েংদা তেংবাংলি।
ঐহাক্না ‘মন কী বাত’তা মখোয়গী মতাংদা পাউদম্বদা পুক্নিং নুংশিরকপা কয়ারক হন্না য়াওখি।
AIRগী মরুপশিংনা কয়ারক হন্না অমুক্কা হন্না রেকোর্দিং তৌবা তাখি।
ঙসিদি, মমাংগী মতমগী ৱাফম কয়া ঐহাক্কী মাঙদা লাক্লি।
লৈবাক মীয়ামগী মসিগুম্বা হোৎনজমন কয়া অসিনা ঐহাকপু লেপ্তনা হোৎনবগী ইথিল পীরি।
মরুপশিং, ঐখোয়না ‘মন কী বাত’তা মিং পল্লিবা মীপুম খুদিংমক ঐখোয়গী হীরো ঙাক্তনি অমসুং মখোয়না থৌরম অসিবু হিংহল্লিবনি।
ঐখোয়না 100শুবা তাঙ্কক্কী ঙসি মশক নাইরবা থাক অমা য়ৌবা অসিদা ঐখোয়না হীরোশিং অসিগী মনাক্তা অমুক্কা হন্না চত্তুনা মখোয়গী খোঙচৎকী মতাংদা অমুক তারসি।
ঐখোয়না ঙসি মরুপ খরগা ৱারী ভাতাই শানবসু হোৎনগনি।
হরিয়ানাগী ইনাও সুনিল জগলান্না ঐখোয়গা পুল্লি।
জেন্দর রেসিওগী মতাংদা হরিয়ানাদা ৱারী য়াম্না শাবা হৌরকপা অমসুং ঐহাক্না হরিয়ানামক্তগী ‘বেতি বচাও, বেতি পড়াও’ কেম্পেন অমা হৌদোকখিবনা ঐহাক্না সুনিল জাগলানগী মতাংদা য়াম্না খল্লি।
ঐহাক্না তাঞ্জ অসিদা সুনিলজীগী ‘সেলফী ৱিথ দোতর’ (ইচানুপীগা শেলফী নম্মিন্নবা) কেম্পেন থেংনবদা য়াম্না নুংঙাইবা ফাওখি।
ঐহাক্না মহাক্কী মফমদগী মসিবু খঙলক্তুনা ‘মন কী বাত’তসু য়াওহনখিবনি।
‘সেলফী ৱিথ দোতর’না তেল্লবা মতমদা মালেমগী কেম্পেন অমা ওইরকখি।
মসিদা তসেংনা মিৎয়েং চঙলিবা হীরমদি সেলফী নত্ত্রগা তেক্নোলোজী অসিদা নত্তে, মসিদি ইচানুপীশিংদা মরু ওইবা পীবনি।
পুন্সিদা ইচানুপীগী মরু ওইবশিং অসি কেম্পেন অসিগী খুত্থাংদগী মীয়াম্না খঙনরকখি।
মসিগুম্বা হোৎনজমন কয়াগী মরম ওইনা, হরিয়ানাগী জেন্দর রেসিও য়াম্না ফগৎলে।
ঙসিদি সুনিলজীগা ৱারী শারসি।
প্রধান মন্ত্রীজী: নমস্কার সুনিলজী।
সুনিল: নমস্কার সর, অদোমগী খোঞ্জেল তাবদগী ঐগী হরাওবসি য়াম্না হেনগৎলে, সর।
প্রধান মন্ত্রী: সুনিলজী, মীপুম খুদিংনা ‘সেলফী ৱিথ দোতর’বু নিংশিংলি।
ঐখোয়না মসিগী মতাংদা অমুক ৱারী শাবসিদা অদোম করি ফাওবীবগে?
সুনিল: প্রধান মন্ত্রীজী, ঐখোয়গী রাজ্য হরিয়ানাদগী অদোম্না হৌদোকপীখিবা পনিপতকী মরিশুবা লান অসিনা ঐখোয়গী ইচানুপীশিংগী মাইথোংদা মোমোন মিনোক অমুক পুরক্লে, মসিবু লৈবাক মীয়াম্না অদোমগী লুচিং মখাগা মরী লৈনহল্লি অমসুং মসিদি ঐহাক, মচানুপীবু নুংশিবা মপাশিংগীদমক্তা য়াম্না মরু ওইবনি।
প্রধান মন্ত্রী:- সুনিলজী, অদোমগী ইচানুপীশিংদি হৌজিক কমদৌরি, মখোয়দি হৌজিক্কান করি তৌরিবগে?
সুনিল: হোই, ঐহাক্কী ইচানুপীশিংদি নন্দনি অমসুং য়াচিকা কৌই, অমনা ক্লাস 7 অমসুং অমনা ক্লাস 4দা তম্লি অমসুং মখোয় অনিমক্না অদোম্বু য়াম্না পামজৈ।
তসেংবদি, মখোয় অমসুং মখোয়গী ক্লাসকী মরুপশিংনা অদোম্বু থাগৎপা চিথী অমা ইখিবনি।
প্রধান মন্ত্রী: মদুদি য়াম্না নুংঙাই।
ঐহাক অমসুং ‘‘মন কী বাত’’ তারিবা মীওইশিংগী মাইকৈদগী মখোয়গী মফমদা য়াইফ পাউজেল পীবিয়ূ।
সুনিল: অদোম্বু থাগতচরি।
অদোম্না মরম ওইদুনা, লৈবাক্কী ইচানুপীশিংগী মাইথোংদা মোমোন মিনোক নোকপগী মশিং হেনগৎলক্লি।
প্রধান মন্ত্রী:  সুনিলজীবু ঐহাক্না থাগৎচরি।
সুনিল: অদোম্বু থাগৎচরি।
লৈবাক্কী নুপীগী পাঙ্গলগা মরী লৈনবা ইথিল পীনিংঙাই ওইরবা ৱারী চাম্ম-চাম্মা ঐখোয়না ‘মন কী বাত’তা লিবা ফংবসি ঐহাক য়াম্না নুংঙাইজৈ।
আর্মী নত্ত্রগা স্পোর্তকী মালেমদা ওইরো, ঐহাক্না নুপীশিংগী মায় পাকপগী ৱারী শাবা মতমদা, পুম্নমক্না মদুবু থাগৎনৈ।
খুদম ওইনা হায়রবদা, ঐখোয়না ছতিসগরগী দেওর খুঙ্গংগী নুপীশিংগী মতাংদা ৱারী শাখি।
নুপীশিং অসিনা সেল্ফ হেল্প গ্রুপকী খুত্থাংদা খুঙ্গংগী মী পুনফম, শোরোক অমসুং লাইশঙ শেংদোকপগী থবক পাংথোকখি।
মান্নবা থবক অমা ওইনা, ইকো ফ্রেনলী ওইবা তেরাকোতা কপ লিশিং কয়া এক্সপোর্ত তৌখিবী তমিল নাদুগী ত্রাইবেল নুপীশিংগী মফমদগী লৈবাক্না ইথিল কয়া ফংনখি।
তমিল নাদু মক্তদা, নুপী লিশিং 20 থোক্লক্তুনা ভেল্লোরগী নাগ তুরেলবু মহৌশাগী ফিভমদা হঞ্জিল্লক্নবা থবক পাংথোকখি।
মসিগুম্বা থবক কয়া অমা নুপীগী পাঙ্গলনা লুচিংখি অমসুং ‘মন কী বাত’না মসিগুম্বা থবকশিংবু মীয়াম মাঙদা পুরকপগী প্লেতফোর্ম অমা ওইখি।
মরুপশিং, ঐখোয়গী নাক্তা ইবুংঙো অমসু ফোন লাইন্দা লৈরি।
মহাক্কী মমিংদ মঞ্জুর অহমদ কৌই।
জম্মু অমসুং কশ্মিরদা পেন্সিল স্লেত শাবগীদমক্তা ঐখোয়না ‘মন কী বাত’তা মঞ্জুর অহমদকী মতাংদা খন্নখিবনি।
প্রধান মন্ত্রী: মঞ্জুরজী, অদোম্বু কমদৌরিবগে?
মঞ্জুরজী – থাগৎচরি সরবু, ঐহাক নুংঙাইজরি।
প্রধান মন্ত্রী: ঙসিগী ‘‘মন কী বাত’’কী 100শুবা তাঙ্কক অসিদা অদোমগা ৱারী শাবসি য়াম্না নুংঙাই।
মঞ্জুরজী – সরবু থাগৎচরি।
প্রধান মন্ত্রী: ফরেনে, পেন্সিল স্লেত শাবগী থবক্তি কমদৌরি?
মঞ্জুরজী - নিংথীনা চত্থরি সরজী।
অদোম্না ‘‘মন কী বাত’’ থৌরমদা ঐখোয়গী মতাংদা হেক পনবীখিবদগী ঐখোয়গী থবক য়াম্না হেনগৎলে অমসুং ঐখোয়না থবক অসিগা মরী লৈননা অতোপ্পদা থবক পীবসু য়াম্না হেনগৎলে।
প্রধান মন্ত্রী: অদোম্না হৌজিক মীওই কয়াদা থবক পীরিবগে?
মঞ্জুরজী - সর হৌজিক 200 হেনবা মীওইদা থবক পীরিপ্রধান মন্ত্রী: য়াম্না ফরে, মদু তাবদা ঐ য়াম্না নুংঙাই।
মঞ্জুরজী –হোই সর।
ঐহাক্না থা খরগী মনুংদা থবক চাউথোক্লগনি, মদুদা অহেনবা মীওই 200 অমগদা থবক পীরগনি সর।
প্রধান মন্ত্রী: – মদুদি য়াম্না অফবনি।
মঞ্জুরজী – হোই সর।
প্রধান মন্ত্রী:- মসিদি শক্তাক লৈতবা, ইশাবু মশক খঙজবা ঙমদবা থবক্নি, মদুনা মরম ওইরগা অদোম্না অৱাবা অমসুং খুদোংচাদবা কয়া থেংনৈ হায়না অদোম্না হায়খিবা অদু ঐহাক্না ঙসিসু নিংশিংলি।
অদুবু, হৌজক্তি অদোম্বু মীয়াম্না শকখঙলে অদুগা মীওই 200 হেনবদসু থবক পীরে।
মঞ্জুরজী – হোই সর।
প্রধান মন্ত্রী:- অদোম্না থবক পাকথোক-চাউথোক্কনি অমসুং অহেনবা মীওই 200দা থবক পীগনি হায়বসিদি য়াম্না নুংঙাইবা পাউনি।
মঞ্জুরজী- সর, মসিদা লৈরিবা লৌমীশিংসু কান্নবা য়াম্না ফংলে সর।
হান্নদি উ অমা লুপা 200দা য়োল্লম্বনি, হৌজিক্তি চপ মান্নবা উ অদুগী মমল লুপা 5000 য়ৌরে।
মতমদুদগী ঐখোয়গী দিমান্দসু য়াম্না হেনগৎলে, অদুগা ইশাগী শক্তাক অমসু ফংজরে।
সর, ঐহাক্কী নাক্তা ওর্দর য়াম্না লৈরে, অদুনা ঐহাক্না থা অমা নত্ত্রগা অনিগী মনুংদা থবক চাউথোক্কদৌরিবনি অমসুং খুঙ্গং অনিদগী মরি ফাওবা কোনগনি।
মসিগীদমক্তা নুপামচা নত্ত্রগা নুপীমচা 200দগী 250 ফাওবগী মথৌ তাগনি, মসিনা মখোয়গী পুন্সি মহিংদসু মতেং ওইগনি।
প্রধান মন্ত্রী:- ভোকেল ফোর লোকেলগী পাঙ্গল অসি উবীরেকো মঞ্জুরজী, অদোম্না হীরমসিদা থবক অচৌবা অমা পাংথোক্লে।
মঞ্জুরজী – হোই সর।
প্রধান মন্ত্রী: অদোম অমসুং খুঙ্গংগী লৌমী  অমদি অদোমগা থবক তৌমিন্নরিবা মীওইশিংগী মফমদা ঐহাক্না য়াইফ পাউজেল পীজরি।
মঞ্জুরজী - সরবু থাগৎচরি।
মরুপশিং, মশাগী হোৎনজমন্না মায় পাকপগী অৱাংবা থাক্তা য়ৌখিবা তেলেন্ত লৈরবা মীওই কয়া ঐখোয়গী লৈবাক অসিদা লৈরি।
ভিশাখাপত্নমগী ভেঙ্কত মুরালী প্রসাদজীনা আত্মানির্ভর ভারত চার্ত শেয়র তৌখিববু ঐহাক্না নিংশিংলি।
ঐখোয়না ভারতকী পোত্থোকশিংবু য়ারিবমখৈ শিজিন্নগদবনি হায়না মহাক্না হায়বীখি।
বেত্তিয়াগী প্রমোদজীনা LED বল্ব শানবা অপীকপা য়ুনিৎ অমা লিংখৎখিবা নত্ত্রগা গরহমুক্তেশ্বরগী সন্তোশজীনা ফক শাবা হৌখিবা মতমদা, ‘মন কী বাত’না মখোয়গী পোত্থোকশিংবু মীয়ামদা য়ৌহনবগী পাম্বৈ ওইখিবনি।
ঐখোয়না ‘মন কী বাত’ অসিদা মেক ইন ইন্দিয়াদগী হৌদুনা স্পেস স্তার্তঅপকী খুদম কয়া অমসু নৈনখিবনি।
মরুপশিং, ঐহাক্না মমাংগী তাঙ্কক অমদা মনিপুরগী ইচল, বিজয়াশান্তি দেবীগী মতাংদা পনখিবদু অদোম্না নিংশিংলম্বা য়াই।
বিজয়াশান্তিজীনা থম্বালগী মখোক্তগী শুংবা লংনা ফি শাই।
মসিগুম্বা ইকো ফ্রেনলী ওইবা মহাক্কী তোপ-তোপ্পা ৱাখল্লোন অসিবু ঐখোয়না ‘মন কী বাত’তা নৈনখি অমসুং মহাক্কী থবক অসি মমিং চৎখি।
ঙসি, বিজয়াশান্তিজীনা ঐখোয়গা লোয়ননা ফোন্দা লৈবীরি।
প্রধান মন্ত্রী: নমস্তে বিজয়াশান্তিজী!
অদোম্বু কমদৌরিবগে?
বিজয়াশান্তিজী : সর ঐহাক নুংঙাইজরি।
প্রধান মন্ত্রী: অদোমগী থবক্তি কমদৌরি?
বিজয়াশান্তিজী : ঐহাক্কী মরুপ নুপী 30গা লোয়ননা থবক্সু নিংথীনা চত্থরি সর।
প্রধান মন্ত্রী: অতেনবা মতম অসিদা অদোমগী তীমগী মীওই মশিংনা 30 য়ৌখ্রে।
বিজয়াশান্তিজী : হোই সর, হন্দক্কী চহি অসিদা ঐখোয়না ঐখোয়গী মফমদা নুপী 100 হাপচিনগনি।
প্রধান মন্ত্রী: :- অদুদি অদোমগী পান্দম অসি মীওই 100 নিনে।
বিজয়াশান্তিজী :- হোই সর, নুপী 100প্রধান মন্ত্রী: :- হৌজিক্তি মীয়াম্না থম্বাল মখোক্তগী শুংবা লংগী মতাংদা খঙনরবরা?
বিজয়াশান্তিজী :- হোই সর, ‘মন কী বাত’ থৌরমগী মতেংদগী ভারত পুম্বনা খঙনরে।
প্রধান মন্ত্রী: :- অদুদি, মসি মমিং য়াম্না চৎলেকোবিজয়াশান্তিজী :- হোই সর, প্রধান মন্ত্রীজীগী ‘‘মন কী বাত’’ প্রোগ্রামদগী মীপুম খুদিংনা থম্বাল মখোক্তগী শিংবা লংগী মরমদা খঙলে।
প্রধান মন্ত্রী: হৌজিক্তি অদোমগী মার্কেতসু লৈরব্রা?
বিজয়াশান্তিজী : হোই সর, USAদা ঐহাক্কী মার্কেত লৈজরে, অদুগা মখোয়না মশিং য়াম্না লৈবসু পাম্লে।
ঐহাক্না হন্দক্কী চহিদগী USতা থাদোকপা হৌরগনি।
প্রধান মন্ত্রী: অদুদি, অদোম খৌজিক এক্সপোর্তর অমা ওইরেনে?
বিজয়াশান্তিজী :- হোই সর, হন্দক্কী চহিদগী ভারত্তা শাবা লোতস ফাইবরগী পোত্থোক মীরমদা থাদোকপা হৌরগনি।
প্রধান মন্ত্রী: ঐহাক্না ভোকেল ফোর লোকেল হায়রম্বনি অদুগা হৌজক্তি লোকেল ফোর গ্লোবেল ওইরেকোবিজয়াশান্তিজী : হোই সর, ঐহাক্না ঐহাক্কী পোত্থোক অসি মালেম পুম্বদা য়ৌহনবা পাম্মে।
প্রধান মন্ত্রী: :- থাগৎচরি অদুগা মায় পাকপসু ওইয়ু।
বিজয়াশান্তিজী :- সরবু থাগৎচরি।
প্রধান মন্ত্রী: :- বিজয়াশান্তিবু থাগৎচরি।
বিজয়াশান্তিজী :- সরবুসু থাগৎচরি।
মরুপশিং, ‘মন কী বাত’কী অখন্নবা মতৌ অমগা লৈ।
‘মন কী বাত’না মরম ওইরগা, মীয়ামগী ইহৌ কয়া লাকখ্রে অমসুং মায় পাকপা কয়া ফংখ্রে।
খুদম ওইনা হায়রবদা, ঐখোয়গী শান্নপোৎকী ইন্দস্ত্রী নৌনা অমুক শেমগৎপগী ৱারী অসি ‘‘মন কী বাত’’তগী হৌদোকখি।
ঐখোয়গী লমদমগী হুই মখলগী মতাংদা এৱিয়র্নেস শন্দোকপগী থবক অসিসু ‘মন কী বাত’তগী হৌদোকখি।
ঐখোয়না লোকেলগী লাইরবা দুকান ফম্বশিংদা পোৎকী মমল মন্তিক্নরোই হায়বগী কেম্পেন অমা হৌদোকখি।
ঐখোয়না ‘হর ঘর তিরঙ্গা’ কেম্পেন হৌদোকখিবা মতমদা ৱারেপ অসিগা লৈবাক মীয়ামগা নকশিন্নহনবদা ‘মন কী বাত’না অচৌবা থৌদাং য়াখি।
মসিগুম্বা খুদম খুদিংনা খুন্নাইদা অহোংবা পুরকপগী পাম্বৈ অমা ওইখি।
খুন্নাইদা ইথিল পীবা থবক অমসু প্রদীপ সাংৱাঞ্জীনা পায়খৎখি।
ঐখোয়না ‘মন কী বাত’তা প্রদীপ সাংৱাঞ্জীগী ‘হিলিং হিমালয়া’ কেম্পেনগী মতাংদা ৱারী শাখি।
মহাক হৌজিক ফোন লাইন্দা লৈরি।
মোদী জী – প্রদীপজী নমস্কার!
প্রদীপজী – জয় হিন্দ সরমোদী জী - জয় হিন্দ ইনাও, কমদৌরি?
প্রদীপজী - য়াম্না নুংঙাইরি সর, অদোমগী খোঞ্জেল তাবদা অমুক্কা হেন্না নুংঙাইবা ফাওরে।
মোদী জী – অদোম্না হিমালয়বু কনগে খনখি।
প্রদীপজী – হোই সর।
মোদী জী - লোয়ননা, কেম্পেন অমসু হৌদোকখি।
অদোমগী কেম্পেন্দি হৌজিক্কান কমদৌরিবগে?
প্রদীপজী - সর, য়াম্না নিংথীনা চত্থরি।
ঐখোয়না 2020দগী চহি মঙাদা তৌবা ঙম্লম্বা থবক অসি হৌজিক্তি চহি অমদা তৌবা ঙম্লে।
মোদী জী –মদুদি য়াম্না ফৈনে।
প্রদীপজী - হোই সর, ঐহাক অহানবদা য়াম্না পাখৎলম্মি।
মসিবু ঐহাক্না পুন্সি চুপ্পা তৌবা ঙমগদরা হায়বগী অকীবা অমা ফাওরম্মি, অদুবু 2020 ফাওবদি ঐখোয় য়াম্না ৱারম্মি, মসি পুকচেল শেংনা হায়রবনি।
মীওই মশিং য়াওম্না য়াওরমদে, মতেং পাংবা ঙমদবা মীওই কয়া লৈরম্মি।
মখোয়না ঐখোয়গী কেম্পেন অসিবু লুনা লৌরমদে।
অদুবু, 2020দা মসিবু মন কে বাততা হেক পনখিবদগী, অহোংবা কয়া অমা লাকখি।
হায়বদি, ঐখোয়না চহি অমদা শেংদোকপগী থবক অসি 6-7লক খক পাংথোক্লম্মি, নত্ত্রগা য়ালবদা 10। অদুবু, হৌজিক্তি, ঐখোয়না তোঙান-তোঙানবা মফমদগী নোংমদা ফত্ত হৌদি তন কয়া খোম্লে।
মোদী জী – য়াম্না ফৈনে।
প্রদীপজী - ‘মন কী বাত’তা হেক পনখিবদগী, থাজবীয়ু সর, মতম অদু ঐখোয়না তোক্লসিরা খনবা মতমনি, অদুবু ঐহাক্কী পুন্সিদা অহোংবা কয়া অমা লাকখি, ঐনা খল্লুদবা মওংদা থবকশিংগী খোঙজেল য়াঙবা হৌরকখি।
মখোয়গুম্বা মীয়াম অমা অদোম্না পুথোকপীবসি ঐহাক য়াম্না নুংঙাইজৈ।
মসিগুম্বা মনুং হঞ্জিনবা মফমদবু কনানা থবক তৌবগে, অদুবু ঐখোয়না মসিগুম্বা অলতিচুদ অসিদা হিমালয় মফমদা থবক তৌরি।
অদোম্না ঐখোয়বু মফমসিদা থেংনবীখি।
অদোম্না ঐখোয়গী থবকপু মালেম মাঙদা পুথোকপীখি।
মতম অদু ঐহাক্কী ওইনা য়াম্না পুক্নিং নুংশিবা মতম্নি অদুগা ঐহাক্না লৈবাক্কী প্রিন্সিপল সর্ভেন্তকা ৱারী শাবা অসিসু পুক্নিং য়াম্না নুংশিবা ফাওই।
ঐহাক্কী ওইনদি মসিদগী হেন্না লাইবক ফবা অমত্তা লৈত্রে।
মোদী জী –প্রদীপজী, অদোম্না হিমালয়গী চিংদোন্দা অশেংবা শাধনা তৌরি, অদোমগী মিং তাবদা মীয়াম্না অদোম্না চিংশাং পরেং অসি শেংবগী থবক্তা মতৌ করম্না শরুক য়াবগে হায়বা শোইদনা নিংশিংলমগনি হায়না ঐহাক্না থাজৈ।
প্রদীপজী – হোই সর।
মোদী জী –অদোম্না অচৌবা তীম অমা শেম্লে অমসুং নোংমদা থবক য়াম্না তৌবা ঙম্লে হায়বীরে।
প্রদীপজী – হোই সর।
মোদী জী –অদোমগী হোৎনজমন অমসুং মদুগী মতাংদা ৱারী শাবনা মরম ওইরগা, হৌজিক্তি চিংকারোই কয়ানা লু-নানবগা মরী লৈনবা ফোতো কয়া থাগৎপা হৌনরে।
প্রদীপজী - হোই সর, য়াম্না হৌনরে।
মোদী জী –মসি য়াম্না ফবা থবক্নি।
অদোমগুম্বা মরুপশিংগী হোৎনজমন্না মরম ওইরগা ফত্ত হৌদীসু হৌজিক্তি লন ওইবা হৌরক্লে হায়বসি মীয়ামগী ৱাখল্লোন্দা লেঙদনা লৈবা হৌরক্লে অমসুং মসিনা ইনভাইরনমেন্তপুসু ঙাকথোকই অমসুং ঐখোয়না চাউথোকচরিবা হিমালয় অসিবুসু নিংথীনা ঙাক শেল্লে।
মসিদা মীচম মীয়মসু অমত্তা ওইনা শরুক য়ারক্লি।
ইনাওবু মসিগীদমক্তা য়াম্না থাগৎচরি।
প্রদীপজী - সরবু য়াম্না থাগৎচরি, জয় হিন্দ।
মরুপশিং, লৈবাক অসিগী তুরিজম ইন্দস্ত্রী অসি য়াম্না য়াঙনা চাউখৎলক্লি।
ঐখোয়গী নেচরেল রিসোর্স, তুরেল, চিং, পুখ্রি নত্ত্রগা ঐখোয়গী লাইনিংফম ওইরো, মখোয়বু লু নান্না থম্বা হায়বসি য়াম্না মরু ওইবনি।
মসিনা তুরিজম ইন্দস্ত্রীদা মশক থোক্না তেংবাংগনি।
তুরিজমগীদমক্তা লু-নানবগা লোয়ননা ঐখোয়না ইনক্রেদিবল ইন্দিয়াগী মতাংদসু য়াম্না তোয়না খন্ন-নৈনখি।
মীয়াম্না মখোয়গা নক্ননা লৈবা মফম কয়াসু মসিগুম্বা খোঙথাংদগী খঙবা হৌরক্লে।
ঐখোয়না মীরমদা লম কোয়বা চত্ত্রিঙৈদা, ঐখোয়গী লৈবাক্কী লমকোয়ফম য়ামদ্রবদা 15দা চৎপীয়ু হায়না ঐহাক্না মতম পুম্বদা হায়দুনা লাক্লি।
হায়রিবা মফমশিং অসি অদোমগী রাজ্যগী মপানগী মফম অমা হেক্তা ওইবা য়াই।
মান্নবা থৌওং অমা ওইনা, ঐখোয়না লু-নানবা সিয়াচেন, সিঙ্গল য়ুজ প্লাস্তিক অমসুং ই-ৱেস্তকুম্বা অরুবা হীরমগী মতাংদসু খন্ন-নৈনখ্রে।
ঙসি, ঐখোয়না ‘মন কী বাত’কী খুত্থাংদা হোৎনরিবা অসি মালেম পুম্বনা পাখৎপা ফাওনরিবা শিংনবা কয়াগী ৱারোইশিন পুরকপদা য়াম্না মরু ওইবা থৌওং ওইগনি।
মরুপশিং, হন্দক্কী মতাং অসিদা UNESCO DG ওদ্রী অজুলেনা ‘মন কী বাত’কী মতাংদা অখন্নবা মেসেজ অমা পীরকখি।
মহাক্না মসিগুম্বা 100শুবা তাঙ্কক্কী নিংথীরবা খোঙচৎ অসিগীদমক্তা লৈবাক মীয়ামদা য়াইফ পাউজেল পীরক্লি।
মসিদা নত্তনা, মহাক্না ৱাহং খরসু হংখি।
UNESCOগী DGগী ‘মন কী বাত’তা ঐখোয় অমুক তারসি।
#Audio (UNESCO DG)#DG UNESCO: নমস্তে, এক্সেলেন্সী দিয়র প্রধান মন্ত্রী, ঐহাক্না UNESCOগী মহুৎ শিন্দুনা ‘মন কী বাত’ রেদিও ব্রোদকাস্ত অসিগী 100শুবা তাঙ্কক অসিগীদমক্তা থাগৎচবগী খুদোংচাবা লৌজরি।
UNESCO অমসুং ভারতকী অমত্তা ওইবা পুৱারী য়াম্না লৈ।
ঐখোয়গী মিৎয়েং চঙবা হীরম – এজুকেসন, সাইন্স, কলচর অমসুং ইনফোর্মেসনগী লমদা মপাঙ্গল লৈবা মরী লৈ অমসুং ঐহাক্না ঙসিগী খুদোংচাবা অসি লৌরগা এজুকেসনগী মরু ওইবগী মতাংদা ৱাফম খরা থমজনিংই।
মালেমগী মীয়াম পুম্বনা ইং 2030 ফাওবদা ক্বালিতী এজুকেসন ফংহন্নবগীদমক্তা UNESCOনা মেম্বর লৈবাকশিংগা থবক পায়খৎমিন্নরি।
মালেমগী খ্বাইদগী মীশিং য়াম্না লৈরিবা অদোম্না পান্দমশিং অসি ফংনবা ভারতনা মতৌ করম্বা থবক পায়খৎকনি অমুক্তা হায়বীগেরা?
UNESCOনা কলচর অমসুং হেরিতেজ য়োকখৎনবা থবক তৌরি অমসুং ভারতনা হন্দক্কী চহিগী G-20সু লুচিংলি।
মালেমগী লুচিংবশিংনা থৌরম অসিগীদমক্তা নই দিলীদা লাক্কদৌরি।
এক্সলেন্সী, ভারতনা কলচর অমসুং এজুকেসনগী মালেমগী এজেন্দাগী খ্বাইদগী মকোক্তা মতৌ করম্না থম্বা পামগনি?
ঐহাক্না খুদোংচাবা অসিগীদমক্তা অমুক্কা হন্না থাগৎচরি অমসুং ঐহাক্কী খুত্থাংদা ভারতকী মীয়ামদা য়াইফ পাউজেল পীজরি।
অথুবা মতমদা অমুক উন্নসি, থাগৎচরি।
এক্সেলেন্সীবু থাগৎচরি।
ঐহাক্না ‘মন কী বাত’কী 100শুবা তাঙ্কক অসিদা অদোমগা ৱারী শাবদা নুংঙাইবা ফাওই।
অদোম্না এজুকেসন অমসুং কলচরগা মরী লৈননা মরু ওইবা ৱাহং খরা থম্লকপা অসিদসু ঐহাক্না নুংঙাইবা ফাওই।
মরুপশিং, UNESCOগী DGনা এজুকেসন অমসুং কলচর য়োকখৎপগী মতাংদা ভারতনা করি হোৎনগনি হায়বা খঙবা পাম্লি।
হীরম অনিমক অসিদি ঐহাক্কী ‘মন কী বাত’কী খ্বাইদগী পামজবা হীরম্নি।
এজুকেসন নত্ত্রগা কলচর, মসিবু য়োকখৎপা নত্ত্রগা খুমাং চাউশিলহনবা ওইরো, মসিদি ভারতকী অরিবা চৎনবী অমা ওইদুনা লাক্লিবনি।
লৈবাক অসিনা মাইকৈ অসিদা পাংথোক্লিবা থবকশিংদি থাগৎনিংঙাই ওইবা ঙাক্তনি।
নেস্নেল এজুকেসন পোলিসী ওইরো নত্ত্রগা রিজনেল লোলদা মহৈ তম্বা য়াবগী অপাম্বা খনবা ওইরো, নত্ত্রগা এজুকেসন্দা তেক্নোলোজী শরুক য়াহনবা ওইরো, অদোম্না মসিগুম্বা মান্নবা থবক কয়া থেংনগনি।
চহি কয়াগী মমাংদা ‘গুনোউৎসব অমসুং শালা প্রবেশউৎসব’না গুজরাত্তা অফবা এজুকেসন পীবা অমসুং দ্রোপআউতকী চাং হন্থহন্নবা হোৎনবদা মীয়াম্না শরুক য়াবগী নিংথীরবা খুদম অমা ওইখি।
ঐখোয়না ‘মন কী বাত’তা এজুকেসনগীদমক্তা মশাগী কান্নবা য়েংদনা থবক তৌরিবা মখোয়গুম্বা মীওই কয়াগী হোৎনজমনবু মীয়ামদা খঙহল্লি।
লাইরবা অঙাংশিংবু লাইরিক তম্বীবগী মিসন পাংথোকপা ওরিশাদা লৈবা চা য়োনবা, লৈখিদ্রবা দি.
প্রকাশ রাওগী মতাংদা খন্ন-নৈনখিবদু অদোমসু নিংশিংলমগনি।
ঝার্খন্দগী খুঙ্গং অমদা দিজিতেল লাইব্রেরী চলায়রিবা সঞ্জয় কাশ্যপ, কোবিদ মনুংদা অঙাংশিংদা ই-লর্নিংগী খুত্থাংদা মহৈ তম্বীখিবী হেমলতা এন. এক. ; মখোয়গুম্বা ওজা কয়াগী খুদম ঐখোয়না ‘মন কী বাত’তা পীখি।
কলচর য়োকখৎপগী মতাংদা পাংথোক্লিবা থবক কয়াগী লেঙদবা মফম অমসু ঐখোয়না ‘মন কী বাত’তা হাপখি।
লক্ষদ্বীপকী কুম্মেল ব্রদর্স চেল্লেঞ্জর্স ক্লব নত্ত্রগা কর্নাতকাগী ‘ক্বেমশ্রী’জীগী ‘কালা চেত্না’গুম্বা প্লেতফোর্ম ওইরো, হীরম খুদিংগী মীওই কয়ানা মসিগুম্বা খুদম কয়াগী মতাংদা চিথি কয়া থাবীরক্লি।
ঐখোয়না লৈবাক নিংবগী ৱাখল্লোন্দা য়ুম্ফম ওইবা ঈশৈ, নাউশুম ঈশৈ অমসুং ‘রঙ্গোলী’গা মরী লৈনবা চাংয়েংনবা অহুমগী মতাংদসু ৱারী শাখি।
লৈবাক শিনবা থুংবগী ৱারী লিবশিংনা ৱারী লিবা হায়বা খোঙথাংগী খুত্থাংদা ভারতকী এজুকেসনগী মখল কয়াগী মতাংদা ৱারী শাখিবা অদুসু অদোম্না নিংশিংলমগনি।
মীয়াম পুন্না হোৎনমিন্নবা মতমদা অচৌবা অওনবা পুরকপা ঙমগনি হায়বা ৱাফম অসিদা ঐহাক্না চেৎনা থাজবা থম্মি।
ঐখোয়না নিংতম্বগী অমৃত কাল অসিদা মাঙজিল থানা চৎলিবা হন্দক্কী চহি অসিদা ঐখোয়না G-20 বুসু লুচিংগদৌরি।
ঐখোয়না এজুকেসনগা লোয়ননা দাইভর্স গ্লোবেল কলচরবু মতিক মপাঙ্গল হেন্না লৈহন্নবা লৌরিবা ৱারেপ অসিনা মপাঙ্গল লৈবা হেনগৎলক্লিবা অসিদা মসিসু মরম অমা ওইরি।
ঐহাক্কী নুংশিরবা লৈবাক মীয়াম, ঐখোয়গী উপানিশদকী মন্ত্রা অমনা চহি চা কয়াদগী ঐখোয়গী অপুনবা ৱাখল্লোন্দা ইথিল পীদুনা লাক্লি।
চরাইবেতী চরাইবেতী চরাইবেতী।
লেপ্তনা চঙশিল্লু, লেপ্তনা চঙশিল্লু, লেপ্তনা চঙশিল্লু।
ঐখোয়না চরাইবেতী চরাইবেতীগী চপ মান্নবা ইথিলগা লোয়ননা ঐখোয়না ‘মন কী বাত’কী 100শুবা তাঙ্কক অসি ঙসি মপুং ফাহনবা ঙম্লি।
ভারতকী খুন্নাইগী ফেব্রিক অসিবু মপাঙ্গল কনখৎহনবদা ‘মন কী বাত’না চরিক অমগী মরুশিংবু অমত্তা ওইনা পুনশিল্লিবা লংলা অদুগা মান্নবা থৌদাং য়ারি।
থৌরম খুদিংদা পনখিবা লৈবাক মীয়ামগী সর্ভিস অমসুং কেপাসিতীনা অতোপ্পশিংদা ইথিল পীখি।
থৌরম অসিদা, লৈবাক মীয়াম খুদিংনা অমনা অমগী ইথিল ওইরি।
‘মন কী বাত’কী তাঙ্কক খুদিংনা মথংগী তাঙ্কক্কীদমক্তা মতম পুম্বদা শেম শাই।
‘মন কী বাত’না অফবা ৱাখল্লোন, সর্ভিস-স্পিরিতকী ইথিল অমসুং ইশাগী থৌদাং খঙদুনা মতম পুম্বদা তুংলমচত্তা চঙশিনখি।
মসিগুম্বা পোজিতিবিতী অসিনা লৈবাকপু নিংতম্বগী অমৃত কাল অসিদা তুংলমচত্তা পুগনি, অনৌবা থাক্তা য়ৌহনগনি অমসুং ‘মন কী বাত’না হৌদোকখিবা ‘অহৌবা নাইবা’ হায়বসিনা ঙসিদি লৈবাক্কী চৎনবী অমা ওইবসিদা ঐহাক্না নুংঙাইবা ফাওই।
চৎনবী অসিদা ঐখোয়না মীপুম খুদিংগী হোৎননিংবগী ইথিল উবা ফংলি।
মরুপশিং, মসিগী অপুনবা প্রোগ্রাম অসিবু খাঙবা কনবগা লোয়ননা রেকোর্দ তৌবীরিবা ওল ইন্দিয়া রেদিগী মীওই খুদিংবু ঐহাক্না থাগৎচরি।
‘‘মন কী বাত’’পু রিজনেল লোলশিংদা অতেনবা মতমগী মনুংদা ৱাহন্থোক হনবীরিবা ত্রান্সলেতর খুদিংবুসু ঐহাক্না থাগৎচরি।
ঐহাক্না দুরদর্শন অমসুং মাইগোবকী মীওইশিংবুসু থাগৎচরি।
ঐহাক্না লৈবাক্কী TV চেন্নেল, ইলেক্ত্রোনিক মীদিয়াগী মীপুম খুদিংবু ‘মন কী বাত’পু কম্মর্সিএল ব্রেক অমত্তা য়াওদনা উৎপীবগীদমক্তা তৌবীমল খঙবা উৎচরি।
অদুগা অরোইবা ওইনা, ‘মন কী বাত’কী চুক্লি পায়রিবা ভারতকী মীয়াম, ভারত্তা থাজবা থম্লিবা মীয়াম্বু ঐহাক্না থাগৎচরি।
অদোম্না ইথিল পীবা অমসুং অদোমগী পাঙ্গলদগী পুম্নমক অসি ওইথোক্লিবনি।
মরুপশিং, ঐহাক্না ঙাঙনিংবদি য়াম্না লৈরি, অদুবু ৱাহৈ অমসুং মতমগী অকক্নবা লৈবনা ঙমদ্রে।
অদোম্না ঐহাক্কী ৱাখল্লোন খঙবীগনি হায়না থাজৈ।
ঐহাক্না অদোমগী ইমুংগী মীওই অমা ওইনা, ‘মন কী বাত’কী খুত্থাংদা অদোমগী মরক্তা লৈবা ফংজখি।
ঐখোয়না মথংগী থাদা অমুক উন্নসি।
ঐখোয়না অনৌবা হীরম অমসুং ই-পাউগা লোয়ননা লৈবাক মীয়ামগী মায় পাকপগী নুংঙাইবা ফোংদোকমিন্নসি।
মতম অসি লাক্ত্রিবা ফাওবা ঐহাক্না অদোমগী মফমদগী কায়নবগী য়াথং নিজরি।
অদোমগী নুংশি চানবশিংবু তেক্ত কায়দনা থম্বীয়ু।
অদোম্বু থাগৎচরি, নমস্কার!
