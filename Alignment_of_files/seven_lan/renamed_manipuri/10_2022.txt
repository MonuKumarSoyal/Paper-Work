ঐগী নুংশিজরবা ইরৈবাকচাশিং, খুরুমজরি।
ঙসিদি লৈবাকসিগী শরুক অয়াম্বদা নুমিৎপু খুরুমজবগী অথোইবা কুম্মৈ ‘ছত’ পাংথোক্নরি।
‘ছত’ কুম্মৈ অসি শরুক য়ানবগীদমক মীওই লাখ কয়ামরুম, মাগী মাগী ইমুং মনুংদা, খুঙ্গংদা তিল্লরে।
‘ছত’ ইমানা পুম্নমকপু য়াইফবা-চাউখৎপা পীবীসনু হায়না ঐহাক্না খুরুমজরি।
মরুপশিং, নুমিৎপু খুরুমজবসিনা পীরিবা খুদমদি, ঐখোয়গী নাত, ঐখোয়গী থাজবসিগা মহৌশা লাইরেম্বীগা অচেৎপা মরি লৈনৈ হায়বসিনি।
খুরুমজবসিনা ঐখোয়গী পুনশিদা নুমিৎকী মঙালগী শরুক ওইবদু তাকপীবগা লোইননা অকা-অকুম হায়বসি পুনশিগী মচলনি হায়বা পাউজেলসু পীরি।
মরম অদুনা ঐখোয় ফিভম খুদিংমক্তা মান্নাবা ৱাখলল্লোন থমগদবনি।
ছত ইমাবু খুদরুমজবদা মখল-মথেল কয়াগী উহৈ-ৱাহৈ অমদি থেকুৱা কৎনৈ।
মসি অচেৎপা লাইনিং অমদগী তাদ্রবা প্রত মখল অমনি।
ছত পুজাগী থোইদোকপা ৱাফম অমদি পুজা অসিদা শিজিন্নরিবা পোৎলমশিং অসি তোঙান-তোঙানবা কাংলুপকী মীওইশিংনা পুনশিল্লগা শেম শাই।
ৱানা শাবা থুমোক নত্রগা সুপলি শিজিন্নৈ।
কম্বিদা মৈ থানবগী তোপ-তোপ্পা মরু ওইবা লৈজৈ।
কুম্মৈ অসিনা মরম ওইরগা চানা থারিবা লৌমী অমদি বাতাশা শারিবা অপিকপা ইন্স্ত্রীশিংসিগী মরু ওইবদু খুনাইসিদা লৈহল্লি।
ছত কুম্মৈসিনা ঐখোয়গী পুনশিদা লু-নানবগী মরু ওইবদসু ইনোৎ পীরি।
কুম্মৈসিনা লাকপদা কুম্মৈগী ওইবা থাক্তা, লম্বি, তুরেল তোর্বান, ঈশিং মখল–মথেলগী হৌরকপম পুম্বা শেংদোকই।
ছত কুম্মৈ অসি এক ভারত শ্রেস্থ ভারতকী খুদম অমসু ওইরিবনি।
বিহার অমদি অৱাং-নোংপোক মাইকৈগী মীওই পুম্বা য়াম্না হরাও-তয়াম্না ছত কুম্মৈ অসি পাংথোক্লি।
দিল্লী, মুম্বাই য়াওনা মহারাস্ত্রাগী তোঙান-তোঙান জিলাশিং অমদি গুজরাতকী মফম কয়াদা ছত অসি য়াম্না চাউনা পাংথোক্লি।
ঐহাক্না নিংশিংজবদা, মহৌশাদি ছত পুজাসি, গুজরাত্তা কয়া পাংথোক্নরমদে অদুবু মতমগী অহোংবগা ইরোইননা, ঙসিদি ছত পুজাসি গুজরাত্তা মপুং ফানা উবা ফংবা হৌরক্লে।
মসি উবদা ঐহাক য়াম্না বুংঙাইবা ফাওজৈ।
মীরৈবাক্তসু, পাংথোক্নরকপগী ফজ-ফজরবা ফোতো কয়া থানরক্লি।
হায়বদি ভারতকী অসিগুম্বা হেরিতেজ অমদি থাজবশিংসি, মালেমগী কাচিন-কোয়া থুংনা শক তাক্লক্লি।
অসিগুম্বা মহা পর্বসিদা শরুক য়ারিবা পুম্নমক্কী মফমদা, ঐ ইশাগী মাইকৈদগী য়াইফ-পাউজেল পীজরি।
ঐগী নুংশিজরবা ইরৈবাকচাশিং, ছত পুজাগী মরমদা নুমিৎপু খুরুমজবগী মতাংদা ৱারি শাজখিবদা ঙাইরি, মতাং অসিদা নুমিৎনা পীবীরিবা থৌজালগী মরমদা ঐখোয়না করিগী নৈনরোইদৌরিবনো!
নুমিৎকী থৌজাল হায়বদি ‘সোলার এনর্জী’ অসিনি।
মালেম পুম্বা সোলার এনর্জীসিদা তুংগী মিৎয়েং থম্লিবনি।
ভারতকী ওইনদি নুমিৎসি চহি চা কয়াদগী খুরুমজদুনা লাকপদা নত্তনা পুনশি মহিংগীসু ময়োল ওইদুনা লাক্লি।
ঙসিদি ভারতসি মহৌশাদগী হকথেংননা খঙলক্লবা কয়াগা অনৌবা বিগ্যানগা শম্নহল্লি।
মসিদনি ঐখোয়না ঙসি সোলার এনর্জীদগী মৈ পুথোকপা ঙম্বা খ্বাইদগী চাউবা লৈবাকশিংগী মনুংদা চনবা ঙম্লিবা।
সোলার এনর্জীদগী কমদৌনা লৈত-লাইরশিং অমদি ময়াই ওইবা কাংলুপশিংগী পুনশিংদা অহোংবা লাকখিবগে হায়বদসু নৈননিংঙাই ওইবা হিরমনি।
তামিল নাদুগী কাঞ্চিপুরমদা, থিরু কে.
এজিলোন কৌবা লৌমী অমা লৈরম্মি।
মহাক্না ‘পি. এম. কুসুম য়োজনা’গী খুদোংচাবা লৌদুনা, মহাক্কী লৌবুক্তা হোর্সপাৱর ১০গী সোলার পম্পসেত অমা পানখৎখি।
হৌজিক্তি মহাক লৌবুক্কীদমক্তা মৈগী ওইবা চাদিং অমত্তা তৌদ্রে।
মতৌ অসুম্না, রাজস্থানগী ভারতপুরদা ‘পি. এম. কুসুম য়োজনা’গী কান্নবা লৌবীরিবা কমল জি মীনানসু সোলার পম্প পানবীদুনা শেঞ্জং হন্থহল্লে অদুগা শেন্দোং লোমদদি হেনগৎহল্লে।
কমল জিনা অতৈ ইন্দস্ত্রী মচা-মচাগসু সোলার এনর্জীগা শম্নহল্লে।
অদুগা মীওই তরাদগী তরানিথোই ফাওবা থবক পীবা ঙম্লি।
মরুপশিং, থা চুপ্পসি মৈ শিজিন্নরবা অদুগা মৈগী বিল লাকপগী মহুত্তা মৈগী শেল ওইনা ফংবা হায়বসিগী ৱাখল খনবীখিবা লৈরবরা।
সোলার এনর্জীনা, মসি ঐখোয়দা উৎপীরবনি।
মতম খরগী মমাংদা লৈবাকসিগী অহানবা সু্র্জগ্রাম- গুজরাত্তা লৈবা মোধেরাগী মতাংদা ৱারি তাবীরম্লগনি।
মোধেরা সুর্জগ্রামগী য়ুম অয়াম্বা সোলার পাৱরনা মৈ পুথোক্লি।
মফমদুগী য়ুমশিংদা থা লোইরকপদা মৈগী বিল লাকখিদ্রে।
মৈদগী ফংলকপা শেল ওইনা থুংলরে।
মসি উবদা লৈবাকসিগী খুঙ্গং কয়াগী মীওই কয়ানা চিথি ইবীরক্তুনা মখোয়গী খুঙ্গংশিং অদুবু সুর্জগ্রামদা ওন্থোকপীয়ু হায়বিরক্লে।
হায়বদি,  ভারত্তা সুর্জগ্রাম শেমগৎপসিদা মীয়ামগী অচৌবা খোংজং অমা ওইররগনি হায়বসি তাক্লে অদুগা মোধেরা খুঙ্গংগী মীওইশিংনদি মসি হৌদোকখ্রবনি।
‘মন কী বাত’ তাবীরিবশিংবু, মোধেরাগী খুঙ্গংগী মীওইশিংগা উনজহনগে।
ফোনলাইনদা হৌজিক লৈবীরিবসি শ্রীমান বিপিনভাই পতেলনি।
পর্ধান মন্ত্রী :- খুরুমজরি, বিপিনভাই।
হৌজিক্কী মোধেরাসি লৈবাক পুমবগী মোদেল ওইনা ময়াম্না হায়নরে।
অদুবু অদোমগী মরি-মতা শকখঙ-মাইখঙনবশিংনা হংবীরকপা মতমদা করি করি হায়না পাউদম্বীবগে, করি করি কান্নরবগে?
বিপিনজি :- সার, ময়াম্না হংবীরকপদা, ঐনা খুমজবসি, মৈগী বিল মহৌশা লাক্লম্বদু হৌজিক্তি জিরো ওইনা লাক্লে অদুগা করিগুম্বদা লুপা ৭০দং লাকপসু য়াওই অদুগা ঐখোয়গী খুল পুম্বদা লৈরিবা শেনমিৎলোনগী ফিভমদি য়াম্না ফগৎলে।
প্রধান মন্ত্রী:- হায়বদি, অমরোমদা হায়বা তারগদি মৈগী বিলগীদমক ৱানিংঙাই লৈত্রে!
বিপিনজি:- অহোই সার, য়াম্না চুম্বা ৱাফম্নি সার।
খুল পুম্বসিদা হৌজিক্তি তেন্সন অমত্তা লৈত্রে।
সারনা পাংথোকপীরিবসি য়াম্নমক ফৈ হায়না ময়াম পুম্নমক্না হায়নরি।
মীপুম খুদিংমক্না হরাওনরে।
প্রধান মন্ত্রী:- হৌজিক্তি ইশাগী য়ুমদা মৈগী মপু ওইবা ঙমজরে।
মৈ পুথোকচরে।
বিপিনজি:- অহোই সার, অচুম্বনি।
প্রধান মন্ত্রী:- অদুদি লাক্লিবা অওনবা অসিদা, খুঙ্গংগী মীওইশিং অসিদা করি ফাওবগে তম্বীয়ু?
বিপিনজি:- সার, খুলগী মীওই পুম্বনা উরিবা লৌসিদা, মৈগী খুদোংচাদবা লৈরম্বদু কোকখ্রে।
মৈগী বিল তিংলরোইদবনিনা অৱাদুসু লৈত্রে, সার।
প্রধান মন্ত্রী:- হায়বদি, মৈগী বিল য়াওদনা খুদোংচাবা হেনগৎলে হায়বীবনি।
বিপিনজি:- খুদোংচাদবা লৈত্রে সার অদুগা সারনা লেংবীরক্লম্বা মতমদা থ্রি. দি. শো হাংদোকপীরম্বা অদুনা মোধেরা খুঙ্গংগী ওইনদি, থোইদোক্না ফজবা হেনগৎলে অদুগা সেক্রেতরী অমা লেংবীরক্লম্বদো সার.
 . . প্রধান মন্ত্রী:- হোই, হোই.
 . . বিপিনজি:- অদুনা ঐখোয়গী খুঙ্গং অসি মমিং চৎলে সার।
প্রধান মন্ত্রী:- হোই, য়ু. এন. গী সেক্রেতরী জেনরেল মহাক মশামক্কী অপাম্বনি মদু।
মহাক্না ঐঙোন্দা অদুক চাউবা থবক অমা পাংথোক্লিবদু, ঐহাকসু মফম অদুদা য়েংগে হায়না হায়বীরকপনি।
প্রধান মন্ত্রী:-বিপিনভাইবু অমদি অদোমগী খুঙ্গংগী মীওই পুম্নমকপু ঐহাক ইশাগী মাইকৈদগী য়াইফ-পাউজেল পীজরি অদুগা মালেম অসিনা অদোমদগী লৌবা ওইসনু লোইননা অসিগুম্বা সোলার এনর্জী মিসন অসি য়ুমথোং খুদিং য়াৌরসনু।
বিপিনজি:- অচুম্বনি সার।
ঐহাক্না ময়ামদা সোলার পান্নবা ইশাগী শেনফম্না ওইরগসু শোইদনা পানবীয়ু, য়াম্না কান্নৈ হায়জগনি।
প্রধান মন্ত্রী:- ময়ামদা খঙহনবীয়ু।
য়াইফ-পাউজেল পীজরি।
থাগৎচরি!
বিপিনজি:- থেঙ্ক য়ু সার, অদোমগা ৱারি শাবা ফংজবা ঐগী পুনশিসি মহৈ য়ানবা ফংজরবনি।
প্রধান মন্ত্রী:- বিপিন ভাইবু হন্না হন্না থাগৎচরি।
হৌজিক অমুক মোধেরা খুঙ্গংদা লৈবা ইচল ৱর্শাগা ৱারি শানরসি।
ৱর্শাবেন:- হেলো!
নমস্তে সার!
প্রধান মন্ত্রী:- নমস্তে-নমস্তে ৱর্শাবেন।
অদোম কমদৌরি।
ৱর্শাবেন:- নুংঙাইজরি সার।
অদোমদি কমদৌবীরি?
প্রধান মন্ত্রী:- ঐহাকসু য়াম্না নুংঙাইজরি।
ৱর্শাবেন:- অদোমগা ৱারি শানবা ফংবসি য়াম্নমক লাইবক ফবনি ঐআক্কী।
প্রধান মন্ত্রী:- অশেংবরনে ৱর্শাবেন!
ৱর্শাবেন:- অশেংবনে সার।
প্রধান মন্ত্রী:- অদোম মোধেরাগী লানমীগী ইমুং অমগী মীওইনি।
নত্রা?
ৱর্শাবেন:- মানে সার।
এক্স আর্মীমেনগী লোইনবীনি।
প্রধান মন্ত্রী:- অদুদি, হিন্দুস্তানগী করম করম্বা মফমদা চৎপগী খুদোংচাবা ফংখ্রে?
ৱর্শাবেন:- রাজস্থান, গান্ধিনাগর, কচরা কানঝোর জম্মু হায়রিবা মফমশিং অসিদা ঐহাক লৈজরুরে।
মফমশিং অসিদা খুদোংচাবা কয়া অমসু ফংখি।
প্রধান মন্ত্রী:- ফোনদা ৱারি শানবা অসিদা অদোম হিন্দি ফজনা ঙাংই।
ৱর্শাবেন:- ঐহাক হিন্দি তমজরকই সার।
প্রধান মন্ত্রী:- মোধেরাদা অহোংবা ময়াম অমা লাকই।
অদোম্না সোলার রুফতোপ প্লানসু থম্লে।
হান্নদি অদোম মসিগী মতাংদা মীনা ঙাংনবদা করিনো হায়না খল্লগনি।
মসিদগী মৈ করম্না ফংগদৌরিবনো?
করিনো তৌরিবসে হায়না পুক্নিংদা ফাওরমগনি।
হৌজিক করম তৌরে?
মদুদগী করি কান্নবা ফংলে?
ৱর্শাবেন:- কান্নবগী কান্নবা ঙাক্তনি সার।
ঐখোয়গী খুঙ্গং অসিদা অদোম্না মরম ওইরগা নুমিৎ খুদিংগী দিৱালি পাংথোকই।
পুং ২৪ মৈ ফংলে।
বিলদি শুংলাক লাক্ত্রে হায়বা য়াই!
ঐখোয়গী য়ুমদা ইলেক্ত্রিক্না শিজিন্নবা পোৎশক কয়া অমসু লৈরি।
বিল লাক্ত্রবনিনা চিংনবা লৈতনা শিজিন্নরে।
পুম্নমক অসি অদোমগী থৌজালননি।
প্রধান মন্ত্রী:- অদুদি অদোম বারিবমখৈ ইলেক্ত্রিক্না মহুৎ শিল্লগে হায়না খল্লে।
ৱর্শাবেন:-অহোই সার!
হৌজিক্তি খুদোংচদবা করিসু থেংনদ্রে, ৱাশিং মেছিন, এ. সি. , ময়াম অসি চিংনবা লৈতনা শিজিন্নরে।
প্রধান মন্ত্রী:- মসিনা অদোমগী খুঙ্গংগী মীওইশিংসু হরাওনব্রা?
ৱর্শাবেন:- অহোই সার, য়াম্নমক হরাওজৈ।
প্রধান মন্ত্রী:- অদোমগী ইপুরোইবদি, মফম অদুগী সু্র্জা মন্দিরদা থবক তৌরি।
মফমদুদা লাইৎ শো তৌদুনা অচৌবা ইভেন্ত অমা তৌবদুদা, মালেম শিনবগী মীথুং কয়া লাক্লমগনি।
ৱর্শাবেন:- ফোরেনর কয়া অমা লাকএ সার।
অদোম্না ঐখোয়গী খুঙ্গং অসি মালেম শিনবা থুংনা মমিং চৎহল্লে।
প্রধান মন্ত্রী:- অদুদি, হৌজিক অদোমগী ইপুরোইবদি থবক য়াম্না চিল্লম্লগনি।
মীথুং কয়া অমা মফম অদুদা য়েংবা লাক্লবনিনা।
ৱর্শাবেন:- থবক চিনবগীদি চিনজসনুদা সার।
করিসু কাইবা লৈতে, অদোম্না ঐখোয়গী খুঙ্গং অসে চাউখৎহনবীয়ু।
প্রধান মন্ত্রী:- ঐখোয়  পুন্না খুঙ্গং চাউখৎনবা হোৎনমিন্নগদবনি।
ৱর্শাবেন:- হোই সার।
ঐখোয় ময়াম অদোমগীদমক্তা লৈজরি।
প্রধান মন্ত্রী:- ঐনা মোধেরা খুঙ্গংগী মীওইশিংবু থাগৎচরি।
মখোয়না থৌরাং অসি তরম্না ওকখি।
লোইননা, য়ুম য়ুমদা মৈ শুংবা য়াই হায়বসি থাজরে।
ৱর্শাবেন:- পুং ২৪ মৈ লাকএ!
ঐখোয় য়াম্না নুংঙাইজৈ সার।
প্রধান মন্ত্রী:- ঐহাক্না অদোম্বু য়াইফ-মঙ্গোল পীজরি।
লেমহৌবা শেলনা অঙাংশিং শেম্বদা শিজিন্নবীয়ু।
শেলশিং অফবদা শিজিন্নরবদি পুনশিদা কান্নবা য়াম্না ফংগনি।
অমুক হন্না য়াইফ-মঙ্গোল পীজরি।
মোধেরাগী মীওই খুদিংমকপু খুরুমজরি!
মরুপশিং ৱর্শাবেন অমসুং বিপিননা হায়খিবশিং অসি লৈবাক পুম্বগী খুঙ্গং অমসুং শহর পুম্নমক্কীদমক্তা ইনোৎ অমা ওইরগনি।
মোধেরাদা ওইখ্রিবা অসি লৈবাক পুম্বদা ওইহনবা য়াই।
নুমিৎকী মঙালনা পৈশা চৎহল্লোরোই লোইননা ইনকমসু হেনগৎহল্লগনি।
জম্মু কাস্মিরগী শ্রিনাগরগী মরুপ মঞ্জুর অহমদ লার্হৱাল, কাস্মিরদা য়াম্না ইংবনা মরম ওইরগা ইলেক্ত্রিক্তা পৈশা য়াম্না চৎলি।
মসিনা মরম ওইরগা, মঞ্জুরগী ইলেক্ত্রিক বিল লুপা লিশিং ৪ হেন্না তাখি।
মহাক্না য়ুমদা সোলার রুফতোপ প্লান হাপ্পদগী মহাক্কী মৈগী তঙখাই হেন্না হন্থরে।
মতৌ অসুম্না ওরিশাগী ইচানুপী কুন্নিদিওরি, সোলার এনর্জী অসিনা মশাগী অমসুং অতোপ্পা নুপী ময়ামগী শেন তানবগী পম্বৈ ওইহল্লি।
কুন্নি ওরিশাগী কেন্দুঝার দিস্ত্রিক্তকী কার্দরপাল খুঙ্গংদা লে।
মহাক্না অদিৱাসি নুপীশিংবু সোলারগী মতেংনা শিজিন্নবা রীলিং মেছিনদা সিল্ক ককপগী ত্রেনিং পী।
সোলার মেছিন্না মরম ওইরগা, আদিৱাসি নুপীশিংদা ইলেক্ত্রিক বিলগী অৱাবা লৈহন্দ্রে।
লোইননা মখোয়না শেল তানবসু ঙমজরে।
মসি সুর্জদেবগী সোলার এনর্জীগী বোরনি।
বোর অমসুং প্রসাদ চাউরিবমখৈ কান্নৈ।
মরম অসিনা ঐহাক্না ময়াম পুম্নমক্তা হায়জরি, অদোম মসিদা পুক্নিং চংবীয়ু লোইননা অতোপ্পশিংগী পুক্নিংসু চিংশিনবীয়ু।
ল্লি।
ঐগী নুংশিজরবা ইরৈবাকচাশিং, ঐহাক্না নুমিৎকী মতাংদা ৱাফম থম্লম্লি।
হৌজিক স্পেসকী মতাংদা অমুক হায়জগে।
মরমদি হৌজিক ঐখোয়গী লৈবাক অসি সোলার সেক্তর খক্তা নত্তা স্পেস সেক্তরদসু খুআং য়াম্না চাউশিল্লে।
মালেম পুম্বনা ভারতকী এচীবমেন্ত উবদা ঙক্নরি।
মন কী বাত থৌরম অসিদা পাউ অসি তম্লগা ৱাখল নুংঙাইবা পোকহনগে হায়না খঞ্জবনি।
মরুপশিং, নুমিৎ খরগী মমাংদা, ভারতনা অমুক্তদা সেতলাইৎ ৩৬ শুন্দ্রংদা থাগৎখিবদু খঙবীরম্লগনি।
দিৱালি নোংমা ৱাৎলিঙৈদা ফংখিবা মাইপাকপা অসি ঐখোয়গী নহাশিংনা লৈবাক অসিদা তম্বা স্পেসিয়ে দিৱালি গিফনি।
লোঞ্চিং অসিনা কাশ্মিরদগী কন্যকুমারি, অমসুং কচতগী কোহিমা ফাওবা, লৈবাক শিনবা থুংনা দিজিতেল কনেক্তিবিতীবু হেন্না মপাঙ্গল কনখৎহল্লগনি।
মসিনা মরম ওইরগা অথাপ্পা খুঙ্গং মফম কয়া, লৈবাক্কী অতোপ্পা মফমশিংগা শম্নহনবদা লাইরগনি।
লৈবাক অমা মরোমদোম লেপচবা ঙম্লবদি, মাইপাকপগী পনখৈ মতোন লোম্মি হায়বসি, মসিনা খুদম অমা ওইরেখ ভারত্তা ক্রায়োজেনিক রোকেত তেক্নোলোজী পীয়ু য়াখিদবা মতম অদু ঙসি ৱারি শাবসিদা নৌহৌননা নিংশিংলকই।
অদুবু ভারতকী সাইন্তিস্তশিং অসিনা ইশাগী ওইজবা তেক্নোলোজী চাউখৎহনবদা নত্তনা মসিগী মতেংনা সেতলাইৎ দর্জন দর্জন শুন্দ্রংদা থাগৎলি।
লোঞ্চিং অসিনা  ভারত গলোবেল কমর্সিয়েল মার্কেত্তা অকনবা প্লেয়র অমা ওইদুনা খোংদারবনি।
শুন্দ্রংগী লম অসিদা ভারতকীদমক্তা অনৌ-অনৌবা কান্নরবা থোং কয়া হাংলে।
মরুপশিং, চাউখৎপা ভারত অমগী মঙলান অমগা লোইননা মাংলোমদা চংশিল্লিবা ঐখোয়গী লৈবাক্না, মীয়ামগী হোৎনজমন্না  পান্দম অসি ফংবা ঙমগদৌরিবনি।
স্পেস সেক্তর অসি ভারতকী ওইনদি, সরকারনা শিল লাংবগী মনুং চন্না লৈরম্মি।
ভারতকী নহাশিং অমদি লনাই সেক্তরশিংগীদমক্তা স্পেস সেক্তরশিং অসি হাংদোকখিবগা লোইননা সেক্তর অসিদা অখন্নবা অচৌবা অহোংবা অমা লাকপা হৌরে।
সেক্তর অসিদা ভারতকী ইনদ্সত্রীশিং অমসুং স্তার্তঅপশিংনা অনৌবা-অনৌবা ইন্নোবেশনগা ইরোইননা তেক্নোলোজী কয়া অমা পুশিল্লক্নবা লেপ্পা লৈতনা হোৎনরি।
মরু ওইনা ইনস্পেসকী মতেংনা সেক্তর অসিদা থৌইদোক-হে্দোক্না অহোংবা পুরক্কদৌরি।
সরকারগী কমপনী নত্তবশিংগী পেলোদ অমদি সেতলাইৎ লোঞ্চকী খুদোংচাবসু ইনস্পেসনা ফংহল্লি।
স্পেস সেক্তরদা ভারতনা হৌদোক্লিবা অচৌবা খুদোংচাবশিং অসিগী মপুং ফানা কান্নবা লৌহৌনবা স্তার্তঅপ অমদি ইন্নোভেতরশিংদা ঐহাক্না অখন্ননা পুক্নিং চিংশিঞ্জরি।
ঐগী নুংশিজরবা ইরৈবাকচাশিং, মহৈরোইগী মতাংদা ৱাফম খরা পুখৎলকপা মতমদা, নহাশিংগী পাঙ্গল শক্তি, লুচিংবগী শক্তি, ৱাফম অসি হেক খন্নবা মতমদা, ঐখোয়গী পুক্নিং ৱাখলদা মমাংঙৈদগী চৎনরকপা অমকপা ৱাখলগা ইরোইনবা থাজনবি কয়া অমা নিংশিংলকই।
স্তুদেন্ত পাৱর হায়রবদি, স্তুদেন্ত ওর্গনাইজেশনশিংগী মীখলগা হেক্তমক শমজিন্নদুনা অখুবা মিৎয়েং অমগী মনুংদা য়েংলম্মি।
অদুবু স্তুদেন্ত পাৱর হায়বসি, ভারতপু হেন্না মপাঙ্গল কলহল্লিবনি।
মিৎয়েং শাল্লি, য়াম্নমক চাউই।
ঙসিগী নহাশিংনা, ঙসিগী ভারতপু ২০৪৭ ফাওবা পুদুনা চৎকদৌরিবনি।
ভারতনা চহি চামা শুবগী হরাওবা ফোংদোকপা মতমদা, নহাশিংগী পাঙ্গল শক্তি, মখোয়গী হোৎনজমন, মখোয়গী হুমাংনা, মখোয়গী হৈজ-শিংজবা ময়াম অসিনা ভারতনা ঙসি শাগৎচরিবা মঙলান অদুবু পন্ধোম লোম্না, মনিং তমহনগদৌরিবনি।
মঙফাওনহনগদৌরিবনি।
ঐখোয়গী নহাশিংনা অমত্তা ওইনা হোৎনদুনা নেসন বিল্দিংগীদমক্তা চুংশিন্নবসি উবদা, ঐঙোন্দা অচেৎপা থাজবা অমা পীররে।
হেকাথোনশিংদা, ঐখোয়গী নহাশিংনা প্রোব্লেম সোল্ব তৌরিবা মতৌ, অহিং কয়া তুমদনা, পুংজা কয়া কয়া থবক সুবা, মসি ময়ামসিনা থৌনা পীনবা মরম অমা ওইরি।
মমাংগী চহি কয়াদা পাংথোকখিবা, হেকাথোনশিংদা নহা লাখ কয়ানা পুন্না শিংনবা কয়া, মাইপাক্না মায়োক্নখি।
লোইননা, অনৌ অনৌবা সোল্যুশন কয়া অমা লৈবাক অসিদা পীখি।
মরুপশিং, অদোম নিংশিংবীরমগনি, লাল কিলাদগী ঐহাক্না ‘জয় অনুসান্ধান’ খোল্লাও অসি হৌদোকচখিবনি।
হন্দক্কী দিকেদ অসি অসি ভারতকী তেকেদ শেম্বগী ৱাফমসু পঞ্জখিবনি।
মসিগী মরু ওইবা থৌদাং পুরিবসি, আই. আই. তি. গী মহৈরোইশিংনা পুরি হায়না খঙজবদা, ঐহাক য়াম্না হরাওবা ফাওজৈ।
 আই. আই. তি. ২৩ মুক্না মখোয়গী ইন্নোভেশন অমসুং রিসর্চ প্রোজেক্তশিং মীয়ামদা উৎনবা অহানবা ওইনা প্লেতফোর্ম অমদা থাসিগী ১৪-১৫দা পুন্না থোরকখি।
মেলা অসিদা, লৈবাক শিনবা থুংবদগী খনগৎলবা মহৈরোই অমদি রিসর্চরশিংনা প্রোজেক্ত ৭৫ এনবা নিংথিজনা উৎখি।
হেল্থকিয়র, এগ্রিকলচর, রোবোতিক্স, সেমিকন্দক্তর, ৫জি.
কম্যুনিকেশনশিং অসিগুম্লবা হিরম কয়া অসিদা য়ুমফম ওইবা প্রোজেক্ত কয়া শেমখি।
প্রোজেক্তশিং অদু লোইনমক শিংথানিংঙাই ওইখি।
তৌইগুম্বশুং প্রোজেক্ত খরদা ঐহাক্না মীয়ামগী পুক্নিং চিংশিনবা পাম্মি।
মদুদি আই. ্ই. তি ভুবনেশ্বরগী তীম্না পোকপদা ঙাইরিবা অঙাংশিংগীদমক্তা পোর্তেবল ভেন্তিলেতর শাগৎখি।
মসি বাতরীগী মতেংনা শিজিন্নবা য়াই।
অথাপ্পা লমশিং, মনুং হুঞ্জিন্না লৈবাক মফমশিংদসু অরাইবা ম্ংদা শিজিন্নবা য়াই।
অঙাং কয়া মতম ৱাৎলিঙৈদা তাইবংপাল ফাওরকপা অঙাংশিংগী পুনশি কনবদা অচৌবা মতেং ওইগদৌরি।
ইলেক্ত্রিক মোবিলিতীবু ওইরো, দ্রোন তেক্নোলোজীবু ওইরো, লোইননা ৫জি.
ওইসু ঐখোয়গী সেক্তর কয়া অমনা হিরমশিং অসিগা মরি লেনবা তেক্নোলোজীশিং শেমগৎনবা কন্না হোৎনরি। আই. আই. তি খরনা পুল্লগা, লম লমগী লোনশিং অদুবু অরাইবা মওংদা তম্নবা, মল্তিলিংগুৱাল প্রোজেক্ত শেম্নবা হোৎনরি।
প্রোজেক্ত অসিনা ন্যু এজুকেশন পোলিসীগী পান্দমশিং অদু ফংনবা মতেংশু ওইগনি। আই. আই. তি. মদ্রাস অমদি আই.
 আই. তি. কানপুরনা ভারতকী মশাগী ৫জি.
তেস্ত বেদ অসি শেমগৎনবা হোৎনবদা মাংজিল থানা অখন্নবা থৌদাং লৌরি।
অসিগুম্লবা শিংথানিংঙাই ওইরবা থৌওং কয়া অমসু উরকখিগনি হায়গী থাজবা থমজরি। আই. আই. তি. গী থৌদাংশিং অসিদগী অতোপ্পা লোইশঙশিংদসু ইথিল ফংদুনা চাউখৎ-খোংথাংগী লম্বিদা হেন্না খুমাং য়াংনা চংশিনগনি হায়না আশা তৌরি।
নুংশিজরবা ঐগী ইরৈবাকচাশিং, অকোইবগী ফিভমগী, ঐখোয়গী খুনাইদা মরু ওইবা ৱাফম অমা লৈরি।
মসিগী অকোইবদা অদুমক উবা ফংই।
লৈবাক অসিদা এনভাইরনমেন্ত কন্নবা পুনশি কত্থোকপা মীওইশিংগী অৱাৎপা লৈতে।
কর্নাতকাগী বেঙ্গলুরুদা লৈবা সুরেশ কুমারদগীসু ঐখোয়না য়াম্না তমজবা য়াই।
মহৌশা ইমা অমদি অকোইবগী ফিভমবু কন্ননবা মহাক্কী মফদা অঙকপা ফংনা থৌনা য়াওই।
চহি ২০ মমাংদা শহরগী সহাকারনাগরগী জঙ্গল অমবু অমুক্কা হন্না অশং-অমান্না থল্লবা মফম অমা ওইন্নবা অচৌবা থৌদাং অদু লৌখৎখি।
থৌদাং অসি অরাইবা অমদি নৎখিদে।
চহি ২০ মমাংদা থাখিবা পাম্বিশিং অদু ঙসিদি, ফিত ৪০-৪০ হেন্না ৱাংবা অচৌবা উজাও ওইরে।
মফম অদুগী মীয়াম্নসু চাউথোকচনিংঙাই ওইরি।
সুরেশ কুমারনা অঙকপা থবক অমসু পাংথোকখি, কনারা অমদি সংস্কৃত চাউখৎনবা সহাকারনাগরদা বস শেল্তর অমা শাখ্রে।
মীয়াম কয়া অমদা কনারা ইবা শেঞ্জেংগী প্লেতশিং মহাক্না খুদোল তমখ্রেল ইকোলোজীগা লোইননা কলচরসু পুন্না চাউখৎমিন্নবা কয়াদা ৱাংলবা ৱাখল্লোন্না অদোমসু অমুক্তা খন্দুনা য়েংবীয়ু।
মরুপশিং, ঙসি ইকো ফ্রেনলী লিবিং অমদি ইকো ফ্রেনলী প্রোদক্তশিংগী মরমদা মীয়ামদা মমাংদগী হেন্না খঙনরকপা থেংনজরে।
অসিগুম্লবা নুংঙাইরবা হোৎনজমন অমা তামিল নাদুদগী তাবা ফংলে।
শিংথানিংঙাই ওইরবা হোৎনজমন অসি কোইম্বতোরগী এনাইকত্তিদা লৈবা অদিৱাসি নুপীশিংগী তীম্না উৎলকখি।
নুপীশিং অসিনা মপান্দা থাদোকখিনবা ইকো ফ্রেনলী ওইবা তেরাকোতা কপ লিশিং ১০ শাখি।
থোইনা হেন্না নুংঙাইরিবদি তেরাকোতা কপশিং অসি শানবগী থৌদাং অসি নুপীশিং অসিনা মশানা লৌজখিবনি।
ক্লে তোৎপদগী হৌরগা অরোইবগী পেকেজিং পুম্বা মখোয় মশানা তৌজখি।
মসিগীদমক্তা মখোয়না ত্রেনিং লৌখিবসু লৈতে।
অঙকপা থৌদোক অসিগীদমক্তা থাগৎ ৱাহৈ ফোংদোকপা লোইবা নাইররোই।
মরুপশিং, ত্রিপুরাগী খুঙ্গং খরনসু অফবা পরা কয়া অমা তম্বীরি।
বায়ো-ভিলেজকী মতাংদা অদোম শোইদনা তাবীরম্লগনি অদুবু ত্রিপুরাদি বায়ো-ভিলেজ অদুগী কৈরাক কাখ্রবনি।
বায়ো-ভিলেজ অদুদা নেচরেল দিজাস্তর হায়বদি মহৌশানা থোকহনবা অমাং-অতাসি বারিবমখৈ করম্না হন্থহনবা য়াই হায়বগী মতাংদা হেন্না লৌশিং লৈনবা অখন্নবা মিৎয়েং চংলি।
মসিদা তোঙান-তোঙানবা মওংদা মীয়ামগী পুনশি মহিংবু হেন্না ফগৎহন্নবা হোৎনরি।
সোলার এনর্জী, বায়োগ্যাস, বী কীপিং অমসুং বায়ো ফর্তিলাইজরশিংদা অখন্নবা ফোকস থম্লি।
মপুং ওইনা য়েংলবদা ঈশিং-নুংশিৎকী হোংলক্লিবা ফিভম অসি ময়োক্তা চংশিনবা খোংজং অসি বায়ো-ভিলেজ অদুদা য়াম্না লুম্না লৌগদৌরি।
এনভাইরনমেন্তবু কন্নবা মফম খুদিংমক্তগী উৎলক্লিবা থাৱাই য়াওবা অসি উজবদা ঐহাক্না য়াম্না নুংঙাইবা ফাওই।
নুমিৎ খরনিগী মমাংদা অকোইবগী ফিভম ঙাক-শেন্দুনা থম্নবা পান্দমদা কত্থোক্লবা মিসন লাইফ হৌদোকখ্রে।
মিসন লাইফকী অমত্তা ওইরবা চপ য়ুংলবা পান্দমদি, অকোইবগী ফিভমবু শোকহল্লোইদবা পুনশি মহিংবু পুক্নিং থৌগৎপা অসিনি।
মীয়ামদা ঐহাক্না থমজনিংবা ৱাফমদি, অদোমসু মিসন লাইফপু খঙবীয়ু, মসিবু শাগোন্ননা হিংনবা হোৎনবীয়ু।
মরুপশিং, হয়েং ওক্তোবরগী তাং ৩১ অসি রাস্ত্র এক্তা দিৱসনি, সরদার বাল্ববভাই পতেলগী মপোক নুমিৎনি।
নুমিৎ অসিদা লৈবাক অসিগী রন ফোর য়ুনিতী হায়না লৈবাক শিনবা থুংনা থৌরম পাংথোক্লি।
লমজেলসিনা ভারতকী অমত্তা ওইবগী লিপুনসিবু হেন্না চেৎশিলহল্লি।
ঐখোয়গী নহাশিংদা থৌউনশিন পীবীরি।
নুমিৎ খরনিগী মমাংদা অসিগুম্বা মখলগী ৱাখল্লোন অসি ঐখোয়গী নেস্নেল গেম্সকী মতমদা উবা ফংখি।
‘জুরেগা  ইন্দিয়া তো জিতেগা ইন্দিয়া’ হায়বা থীমসিগা লোইননা নস্নেল গেম্স অসিনা অমত্তা ওইবগী পাউজেল পীবগুম ভারতকী শান্নবগী মনাৎপুসু ইনোৎ পীরি।
ভারত্তা পাংথোকপা নেস্নেল গেম্সশিংগী মনুংদা হন্দক্কীসিনা খ্বাইদগী চাউনা শিনবানে হায়বদা য়াম্না নুংঙাইগনি হায়না খঞ্জৈ।
মসিদা মশান্না ৩৬ য়াওরি।
হায়রিবশিংসিগী মনুংদা ৭ অমনা অনৌবনি অদুগা ২ অমনা ইরমদমগী কমপিতিশন ওইরিবা য়োগাশন অমসুং মল্লখম্বশু য়াওরি।
গোল্দ মেদল ফংলকখিবশিং অদুগী মনুংদা মাংজিল থারিবা তীম অহুম অদুদি, সার্বিসেসকী তীম, মহারাস্ত্র অমসুং হরিয়ানাগী তীম্নি।
মশান্নশিং অসিদা নেস্নেল রেকোর্দ ৬ অদুগা চাউরাক্না নেস্নেল গেম রেকোর্দ ৬০ অমসু থমখি।
ঐহাক্না মেদল ফংলকপশিং, অনৌবা রেকোর্দ থম্লকপশিং, কমপিতিশন অসিদা শরুক য়ারুবা শান্নরোইশিংবু হন্না হন্না য়াইফ-পাউজেল পীজরি।
ঐহাক্না হায়রিবা শান্নরোইশিং অসিগী তুংগী পুনশিদা হেন্না মাইপাকপা ওইননবা নিজরি।
মরুপশিং, গুজরাতকী নেস্নেল গেম্স মপুং ফানা পাংথোক্নবা হোৎনবদা শরুক য়ারিবশিংবু ঐহাক্না থমোই শেংনা থাগৎপা ফোংদোকচরি।
গুজরাত্তদি, নেস্নেল গেম্সসি নৱরাত্রি মনুংদা তাখি।
শান্নবা অসি শিল-লাংদ্রিঙৈগী মমাংদা ঐগী পুক্নিংদা ফাওজখিবদি, মতমসিদি গুজরাত পুম্বসি কুম্মৈদা লুপ্পা মতম্নি।
ময়াম্না শান্নবগী নুংঙাইবসি করম্না শরুক য়াবা ঙমগদগে হায়বসিনি।
অমরোমদা অসুক চাউখ্রবা থৌরাং, অদুগা অমরোমদনা নৱরাত্রিগী গর্বানচিংবগী থৌরাং, অসুক য়ামখ্রবা থবকশিং অসি গুজরাতনা অমুক্তদা করম্না পাংথোক্কদগে।
অদুবু গুজরাতকী মীওইশিংনা মীথুং পুম্ববু পেলহনখি।
অহমেদাবাত্তা নেস্নেল গেম্স চত্থরিঙৈ, কালা শান্নবা অমদি নাতকী চুংশিন্নবা অদুনা নুংঙাইবগী ঈথক হৌহনখি।
শান্নরোইশিংনা নুংথিলগী মতমদা শান্নবদা শরুক য়ারুরবসু, নুমিদাংৱাইরম গর্বা অমদি দান্দিয়াগী নুংঙাইবদা লুপখি।
মখোয়না গুজরাতকী চিঞ্জাকশিং অমদি নৱরাত্রিগী ফোতোশিং সোসিয়েল মেদিয়াদা শেয়র তৌখি।
মসি উবদা ঐখোয় পুম্নমক্তা নুঙঙাইবা ফাওহল্লি।
মশান্নশিংসিনা ভারতকী ফজখ্রবা নাতকী মরমদা খঙহল্লি।
মসিনা ‘এক ভারত-শ্রেস্থ ভারত’কী ৱাখল্লোনবু হেন্না চেৎশিনহল্লি।
ঐগী নুংশিজরবা ইরৈবাকচাশিং, নবেম্বরগী তাং ১৫ অসি ঐখোয়গী লৈবাক্তা জনজাতিয়া গৌরৱ দিৱস পাংথোক্লগনি।
হৌখিবা চহিদা ভগৱান বির্সা মুন্দাগী মপোক নুমিত্তা অদিৱাসিশিংগী এরিতেজ অমসুং চাউথোকচনিংঙাই ওইবশিং সেলেব্রেত তৌননবা পাংথোকপা হৌখি।
ভগৱান বির্সা মুন্দা তেল্লবা পুনশিদা, অংগ্রেজ য়াথংগী মায়োক্তা মীওই লাখ কয়াবু অমত্তা ওইনা পুনশিনখি।
মহাক্না ভারতকী নিংতম্বা অমদি আদিৱাসি হেরিতেজপু কন্নবগীদমক মশাগী পুনশিবু কত্থোকখি।
অসুম্না  ধর্তি অবা মুন্দাদগী তম্বা য়াবা ময়াম অমা লৈরি।
ধর্তি অবানা হায়বীরম্মি, ‘লৈবাক অসি ঐখোয়গীনি, ঐখোয়না মসিবু ঙক্লিবনি’।
ঐখোয়গী আদিৱাসি নাতসি শুংকাও-কাওরোইদবনি।
আদিৱাসিশিংগী কনাইদগী মহৌশা অমদি অকোইবগী ফিভমদা তম্বা ময়াম অমা লৈরি হায়বসিগী অচেৎপা ৱাখল্লোন থম্বীরম্মি।
মরুপশিং, হৌখিবা চহিদা ভগৱান বির্সা মুন্দাগী জয়েন্তিগী থৌরমদা, ঐহাক রাঞ্চিদা ভগৱান বির্সা মুন্দা ম্যুজিয়ম হাংদোকপগী লাইবক ফবা অদু ফংজখি।
ঐহাক্না নহাশিংদা হায়জনিংবদি, মতম ফংলবদি, ম্যুজিয়ম অসিবু বেংবা শোইদনা চৎপীয়ু।
ঐনা মরুপশিংদা খঙহঞ্জনিংই, নবেম্বরগী তাং ১দা গুজরাত রাজস্থানগী বোর্দর মানগরদা লৈগনি।
ভারতকী নিংতম লান অমদি ঐখোয়গী আদিৱাসি হেরিতেজতা মানগরনা থৌইদোকপা মফম অমা কনখিবনি।
মফম অসিদা ১৯১৩গী নবেম্বরদা অকিবগী মশক ওইরবা লানফম অমা ওইখি।
লানফম অদুদা অংগ্রেজশিংনা আদিৱাসিশিংবু মীহাৎ থিনা হাৎতোকপীখি।
লানফমদুদা, আদিৱাসি লিশিংদগী হেনবনা থৱায় কৎখি হায়নৈ।
অসিগুম্বা ঈহৌ অসিবু লুচিংখিবনা, গোবিন্দ গুরু জিনি, মহাক্কী মীওই পুম্ববু থৌউনশিন পীবনি।
ঙসি ঐহাক্না অথৌবা আদিৱাসিশিং অমদি গোবিন্দ গুরু জিগী মফমদা কোক নোনজরি।
ঐগী নুংশিজরবা ইরৈবাকচাশিং, লাক্কদৌরিবা নবেম্বরগী ৮ অসি গুরুপুরবনি।
গুরু নানক জিগী প্রকাশ পর্বা য়াম্না মরু ওইবদা নত্তনা, তমজনিংঙাই ওই।
গুরু নানক দেব জিনা মপুন্সি চুপ্পা মীওইবা খুনাইগীদমক মঙাল পীবীখি।
হৌখিবা চহি খরসিদা, লৈবাকসিনা গুরুশিংসিগী মঙালবু মীপুম খুদিং য়ৌহন্ননবা হোৎনরকখি।
ঐখোয়না গুরু নানক জিগী ৫৫০শুবা প্রকাশ পর্বগী ইরৈবাক অমদি মীরৈবাক্তা পাকশন্না পাংথোক্ননবগী লাইবক ফবদু ফংজখি।
দিকেদ কয়া ঙাইরবা মতুংদা, কর্তার্পুর সাহিব কোরিদোর শেম্বা হায়বসি ঐখোয়গী য়াম্না লাইবক ফবনি।
মমাংদা ঐনা হেমকুন্দ সাহিবকী রোপৱেগী উরেপ-উয়ুং তম্বদুসু লাইবক ফদুনা ফংজখি।
ঐখোয়না ঐখোয়গী গুরুশিংদগী ৱাখল্লোনশিং তমজগদবনি, ইকাই খুম্নগদবনি, মখোয়গীদমক মতম পুম্মক্তা কত্থোক্কদবনি।
হিয়াঙ্গৈগী পুর্নিমা নুমিৎ অসিদা ঐখোয়না লাইফমশিং, তুরেলশিংদা ইরুজদুনা সেবা অমসুং দান তৌগদবনি।
নুমিৎ অসিগীদমক ঐআক্না থমোই শেংনা য়াইফ-পাউজেল পীজরি।
লাক্কদৌরিবা নুমিৎশিংসিদা রাজ্য অয়াম্বদা স্তেতহুদ দে পাংথোক্কদৌরি।
অন্ধ্র প্রদেশনা মখোয়গী হৌদোকখিবা নুমিৎ পাংথোক্কদৌরি; করেলদনা পিরাৱি পাংথোক্কদৌরি।
কর্নতকাদনা স্তেতহুদ দে পাংথোক্কদৌরি।
মতৌ অসুম্না, মধ্য প্রদেশ, ছত্তিসগর অমসুং হরিয়ানাদসু মশাগী স্তেতহুদ নুমিৎ পাংথোক্কনি।
ঐহাক্না পঞ্জরিবা রাজ্যশিং অসিবুসু য়াইফ-পাউজেল পীজরি।
ঐখোয়গী রাজ্য খুদিংমক্তা অমনা অমগী মতেং পাংনদুনা পুন্না থবক শুমিন্নবগী স্পিরিত্তু কল্লিবমখৈ লৈবাক অসি হেন্না চাউখৎকনি।
অসিগুম্বা ৱাখল্লোনশিং অসিনা মাংজিল থাগনি হায়না ঐহাক্না থাজৈ।
ময়াম পুম্নমক্না ইশা-ইশাবু চেকশিনবীয়ু, হকচাং ফনা লৈবীয়ু।
মথংগী ‘মন কী বাত’ ফাওবগীদমক কাইননবা য়াথং নিজরি।
খুরমজরি, হন্না হন্না থাগৎচরি।
