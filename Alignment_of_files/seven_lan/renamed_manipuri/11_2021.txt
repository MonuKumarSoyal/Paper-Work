ঐগী নুংশিজরবা ইরৈবাকচাশিং, খুরুমজরি।
ঙসি ঐখোয় মন কী বাত্তা অমুক পুল্লরে।
নুমিৎ নিনি লৈরগদি দিসেম্বর থাসু হৌগদৌরে. . . দিসেম্বর লাকপদা ঐখোয়গী পুক্নিংদা “ও.
 . . চহি অসি লোইগদৌরে!
” হায়না ফাওই।
মসি চহি অসিগী অরোইবা থানি অমসুং কনাগুম্বনা মথংগী চহিগী থৌরাংশিং তৌবা হৌই।
থা অসিমক্তদা লৈবাক অসিনা নেভীগী নুমিৎ অমসুং আর্মদ ফোর্সেস ফ্লেগ দে পাঙথোকই।
দিসেম্বর ১৬তা লৈবাক অসিনা ১৯৭১ লানগী সানা খুদোংবা চহিসু পাঙথোক্লি।
থৌরমশিং অসিদা লৈবাক অসিগী আর্মদ ফোর্সশিংবু নীংশিংই. . . ঐখোয়গী থৌনা ফবশিংবু নীংশিংই।
থৌদোক-হেন্দোক্না অথৌবশিং অসিবু পোকপীরম্বা অথৌবা মমাশিংবু নীংশিংই।
হান্নগুম্না হন্দকসু নমো এপ অমসুং মাইগোবতা অদোমগী সজেসন কয়া ফংই।
ময়াম্না ঐহাকপু ইমুংগী মীওই অমাগুম্না খনবীদুনা, অদোমগী অৱা-নুংঙাইদা শরুক য়াহনবীরি।
মসিদা নহা কয়া, মহৈরোয় কয়াসু য়াওরি!
মসিগী মন কী বাতকী ইমুং অসি নোংমা নোংমগী চাউথোরক্লি. . . থমোয় মশেলসু মরী লৈনহল্লি অমসুং পান্দমসু পুল্লি।
ঐখোয়গী চেৎশিল্লক্লিবা মরী অসিনা ঐখোয়গী মরক্তা অফবা মরী অমসু লেপ্তনা চেন্থহল্লক্লি।
ঐগী নুংশিরবা ইরৈবাকচাশিং, অমৃত মহোৎসবকী মরী লৈনবা খন্নবশিং অসি য়াম্না নুংঙাই হায়না সিতাপুরদগী ওজাস্বিনা ইবীরকই।
মহাক্না মহাক্কী মরুপশিংগা লোয়ননা মন কী বাত ঙাই অমসুং নীংতম্বগী লান্থেংনবগী মরমদা খঙনবা তম্নবগীদমক তৎতনা হোৎনরি।
মরুপশিং অমৃত মহোৎসবনা তাকপী-তম্বীবগা লোয়ননা ঐখোয়দা লৈবাক অসিগী করিগুম্বা খরা তৌনবা ইথিলসু পীরি।
অমসুং হৌজিক্তি লৈবাক পুম্বদা মীচম মীয়ামদগী হৌরগা সরকারশিং; পঞ্চায়ৎতগী হৌরগা পার্লিয়ামেন্ত ফাওবা অমৃত মহোৎসবকী মরমদা নৈনবা ঙাক্তনি. . . অমৃত মহোৎসব অসিগী মরী লৈনবা থৌরম কয়া লেপ্তনা পাঙথোক্লি।
য়াম্না নুংঙাইবা থৌদোক অমা হৌখিবা নুমিৎ খরনি অসিদা দিল্লীদা পাঙথোকখি।
‘নীংতম্বগী ৱারী – অঙাংশিংগী চিনবালদগী” হায়বা থৌরম অসিদা অঙাংশিংনা মখোয়গী থমোয়দগী নীংতম্বগা মরী লৈনবা ৱারীশিং লিখি।
থৌদোকপা অমনা মসিদা ভারত্তা নত্তনা নেপাল.
মোরিসিয়স, তাঞ্জেনিয়া, ন্যু জিলেন্দ অমসুং ফিজিগী মহৈরোয়শিংসু শরুক য়াখি।
ঐখোয়গী লৈবাক্কী খ্বাইদগী মমল য়াম্লবা ও. এন. জি. সি. সু তোঙানবা মওংদা অমৃত মহোৎসব পাঙথোক্লি।
 ও. এন. জি. সি. না ঐখোয়গী মহৈরোয়শিংবু থাওগী লৌবুক্তা পুই।
তুর অসিনা মহৈরোয়শিংদা ওন. এন. জি. সি. না থাওগী লৌবুকশিংদা করম্না থবক তৌবগে হায়বগী লৌশিং পী।
মসিগী পান্দমদি ঐখোয়গী হৌগৎলক্লিবা ইঞ্জিনীয়রশিংবু লৈবাক অসি শেমগৎপদা থৱায় য়াওনা শরুক তমহল্লি।
মরুপশিং, নীংতম্বা পুরকপদা জনজাতি কাংলুপগী থৌদাং অদু মশক খঙলদুনা, লৈবাক অসিনা ‘জনজাতিয়া গৌরব চয়োল’সু পাঙথোক্লি।
লৈবাক্কী মফম কয়াদা মসিগা মরী লৈনবা থৌরম কয়াসু পাঙথোকখি।
অন্দমান-নিকোনরগী ঈথৎশিংদা জর্বা অমসুং ওঙ্গে হায়বা জনজাতি কাংলুপ অসিগী মীয়াম্না মখোয়গী চৎনবী শঙ-শঙনা উহনখি।
হিমাচল প্রদেশকী উনাদগী মিনিয়েচরগী অইবা রাম কুমার জোশিজীনা শীংথানীংঙাই ওইবা থবক খরা তৌখি. . . অপীকপা পোস্তেজ স্তাম্পশিংদা নেতাজী সুভাস চন্দ্র বোস অমসুং হান্নগী প্রধান মন্ত্রী লাল বাহাদুর শাস্ত্রিগী অঙকপা স্কেৎচশিং য়েকখি।
‘রাম’ হায়বা ৱাহৈবু হিন্দীদা ইদুনা, মসিদা অথোইবা মীওই অনি অদুগী পুন্সি ৱারীসু ইখি।
মধ্য প্রদেশতগী কাতনিদগী মরুপ খরনা নীংশিংনীংঙাই ওইরবা দাস্তঙ্গোই, ৱারী লৈবগী থৌরম অমগী মতাংদা ই-পাও পীখি।
মসিনা রানি দুর্গাবাতিগী থৌনা অমসুং কত্থোকপবু নৌহৌননা নীংশিংহল্লি।
অসিগুম্বা থৌরম অমসু কাশীদা পাঙথোকখি।
গোস্বামি তুলসিদাস, সন্ত কবির, সন্ত রবিদাস, ভারতেন্দু হরিশচন্দ্র, মুন্সী প্রেমচান্দ অমসুং জয়শঙ্কর প্রসাদ অসিগুম্বা অথোইবা মীওইশিংবু ইকাই খুম্নবা উৎতুনা নুমিৎ হুমনি চুপ্না কুহ্মৈ অমা পাঙথোকখি।
তোঙান-তোঙানবা মতমশিংদা মখোয়না লৈবাক অসিগী মীয়ামবু পুক্নিং থৌগৎপদা অচৌবা থৌদাং লৌখি।
মন কী বাতকী মমাংগী তাঙ্কক্তা কম্পিতিসন অহুমগী মতাংদা হায়খি ময়াম নীংশিংবীরমখিনি খল্লি – লৈবাক নীংবগী ঈশৈ অমা ইবা, লৈবাক নীংবগা মরী লৈনবা থৌদোকশিংগী মরমদা রঙ্গোলি য়েকপা অমসুং অঙাংশিংদা অচৌবা ভারতকী মঙলানশিংবু মঙফাওননবা নাওশুম ঈশৈ ইবা।
কম্পিতিসনশিং অসিগীদমক অদোম্না এন্ত্রী থাজিনবীরম্লগনি. . . প্লানিং কয়া তৌরম্লগনি, মরুপ-মপাংশিংগী ৱারী কয়া শান্নবীরম্লগনি হায়না খঞ্জৈ!
ময়াম্না শরুক য়াম্না য়াবীদুনা লৈবাক অসিগী কাচিন-কোয়া শিনবা থুংনা পাঙথোকপীরমগনি হায়না ঐহাক্না থাজৈ।
ঐগী নুংশিরবা ইরৈবাকচাশিং, অসুম ৱারী শারম্বদগী ঐহাক্না ময়ামবু বৃন্দাবনদা চুমদ্রিং পুরগে।
বৃন্দাবান অসি ঈশ্বরবু নুংশিংজবগী মীৎনা শঙ-শঙ উরবা শক্তমনি।
ঐখোয়গী লাইনীংবশিংনা হায়বীরম্মি:“আশা ধরি চিত্তা মে, য়ে আশা ধরি চিত্তা মেকহত জথা মতি মোরবৃন্দাবান সুখ রং কো, ব্রিন্দাবান সুখ রং কোকাহু না পায়া ওর।
”অর্থদি বৃন্দাবানগী মগুন অসি ঐখোয়না ঙমজা ঙমজবা মওংদা শীংথানৈ।
অদু বৃন্দাবানদা ফংলিবা নুংঙাইবা অসি মপান নাইদে. . . কনা অমত্তনা অতোপ্পা মফমদা ফংবা ঙম্বা নত্তে।
মরম অসিননি বৃন্দাবান্না মালেমগী মীয়ামবু চীংশিল্লিবা অসি।
মসিগী খুদম ঐখোয়না মালেমগী মফ কয়াদা উবা ফংই।
পর্থ নোংচুপ ওস্ত্রেলিয়াগী সহর অমনি।
মফম অসিদা ক্রিকেৎ মেৎচশিং তোয়না শান্নবনিনা ক্রিকেত পাম্বা মীওইশিংনদি নীংথিনা খঙলমগনি।
পর্থতা সেক্রেদ ইন্দিয়া গেলেরী কৌবা আর্ত গেলেরী অমসু লৈ।
গেলেরী অসি স্বান ভেলীগী ফজরবা মফম অদুদা শাই অমসুং মসি ওস্ত্রেলিয়াদা লৈবা জগত তারিনি দাসিজীগী হোৎঞ্জমলনি।
জগত তারিনি অসি ওস্ত্রেলিয়াদা পোকপনি অমসুং মফম অসিদা চাউরাকখি অদুবু মহাক্না বৃন্দাবানদা চহি ১ হেন্না লৈরকখি।
মহাক্না মরমদমদা হল্লক্লবসু বৃন্দাবানবু কাওবা শুকঙম ঙমখিদে।
মহাক্না বৃন্দাবান অমসুং স্পিরিচ্যুএল ওইবা মরী অদু তৎনা থানা য়াদনবা ওস্ত্রেলিয়াদা বৃন্দাবান শেমগৎপনি।
মহাক্কী কালাগী হৈশিংবা অদুনা মীদিয়ম ওইরগা মহাক্না অঙকপা বৃন্দাবান অমা শেমগৎখি।
মফম অসিদা লাকপা মীওইশিংনা মখল কয়াগী কালাগী থবক উবা ফংই।
মখোয়না ভারতকী খ্বাইদগী মমিং লৈরবা লাইফমলেনশিং – বৃন্দাবান, নবাদ্ধীপ অমসুং জগন্নাথপুরিগী চৎনবী অদু উবা ফংখি।
মফম অসিদা গবৱান শ্রী কৃষ্ণগা মরী লৈনবা লাই কয়া উৎলি।
লাই অমদা ভগৱান শ্রী কষ্ণনা গোভর্ধন চীংদোলবু মহাক্কী খুৎনাওবীনা থাংগৎতুনা থম্লি, মদুগী মখাদা বৃন্দাবানগী মীয়াম্না চংজফম লৌরি।
জগত তারিনিজীগী অঙাকপা ফংলবা মগুন অসিনা কৃষ্ণ-ভক্তিদা লৈরিবা শক্তি অদু উবা ফংহল্লি।
মহাক্কী অসিগুম্বা হোৎনবা অসিগীদমক হন্না-হন্না থাগৎচরি।
ঐগী নুংশিজরবা ইরৈবাকচাশিং, ঐহাক্না হৌজিক ওস্ত্রেলিয়াগী পর্থতা শেম্বা বৃন্দাবানগী মতাংদা থমজখ্রে।
য়াম্না নুংঙাইবা ৱাফম অমনা ওস্ত্রেলিয়াগা ঐখোয়গী বুন্দলখন্দগী ঝান্সীগাসু মরী লৈনৈ।
ঝান্সীগী রানী লক্ষ্মী ভাইনা ইস্ত ইন্দিয়া কম্পনীগী মায়োক্তা আইনগী মতেং লৌদুনা লান্থেংনরম্মি, মহাক্কী উকিল জোন লাংনা ওইখি।
মহাক অসি ওস্ত্রেলিয়া মচানি।
ভারত্তা লৈরগা মহাক্না রানী লক্ষ্মী ভাইগীদমক কেস লেপখি।
ঐখোয়গী নীংতম ইহৌদা ঝান্সী অমসুং বুন্দেলখন্দগী থৌদাং কয়াম চাউবগে হায়বা ঐখোয় পুম্নমক্না খংই।
মফম অসিদা আনী লক্ষ্মী ভাই অমসুং ঝলকরিভাই অসিগুম্বা থৌনা ফাবী কয়াসু পোকখি. . . লমদম অসিনা মেজর ধ্যানচান্দগুম্বা লৈবাক অসিগী অথোইবা শান্নরোয়সু পীখি।
মরুপশিং থৌনা ফাবা অসি শুপ্নগী লানফমদা উৎকদবনি হায়বা লৈতে।
থৌনা ফাবা হায়বা অসি অনীংবা অমা ওইবনা হীরম খুদিংদা পাঙথোক্লবদি থবক খুদিংমক মাইপাকই।
শ্রীমতি জ্যোতস্নানা অসিগুম্বা থৌনা ফাবগী মরমদা চিথি ইদুনা খংহল্লকই।
জালোন্দা নুন কৌবা তুরেল অমা চেল্লি।
লৌমীশিংগীদমক নুন অসিনা ঈশিং পীরম্মি অদুউ মসি তপ্না-তপ্না মাংখিগদৌরে।
ইচেল খরা লৈহৌরিবা অদু খোঙলম মচা ওইনা লৈরি।
মসিনা মরম ওইরগা লৌমীশিংনা ইশিং শীজিন্নবদা য়াম্না খুদোংচাদবা অমা ওইরে।
জালোনগী মীয়াম্না চহি অসিগী মার্চ থাদা কম্মিতি অম শেম্লে।
খুঙ্গা অসিগী মীয়াম্না মশানা চোংথোরক্তুনা খোঙজং অসিদা য়াওররে।
মফম অসিগী পঞ্চায়ৎসু খুঙ্গং অসিগী মীয়ামগা পুল্লগা থবক তৌবা হৌরে।
ঙসিদি তেনখ্রবা মতম অসিদা শেল য়াম্না চংদনা তুরেল অসি অমুক হিংগৎহল্লে।
মসিগী কান্নবা লৌমী কয়ানা ফংলে।
মসি লানফম নত্তবদা থৌনা ফাবগী মতিক চারবা খুদমনি।
নীংবু নীংলবদি ওইথোক্তবা লৈতে মরম অসিনা ঐহাক্না অমুক্কসু হায়জরি – ‘সবকা প্রয়াস’ অপুনবগী হোৎনবা।
ঐগী নুংশিজরবা ইরৈবাকচাশিং, ঐখোয়না মহৌশাবা ঙাক শেল্লবদি ঐখোয়বুসু মহৌশানা ঙাক শেনবীগনি, চংজফম পীবীগনি।
মসি ঐখোয়না লনাই ওইনা পুন্সিদসু থেংনরে অমদি মসিগী খুদম অমা তামিল নাদুগী মীয়াম্না উৎখ্রে।
তামিল নাদুগী তুতকুরি জিলানা খুদম অমা উৎখ্রে।
সমুদ্রগী মপালদা লৈবা মফমশিং অসি ঈশিংদা লুপখিগনি হায়বগী খুদোংথিবা লৈ।
তুতকুরিদা অপিক-অপিকপা ঈথৎশিং লৈ, মদু সমুদ্রদা লুপখিগনি হায়বগী অকিবা লৈ।
মফম অসিগী মীয়াম্না অমসুং অখঙ-অহৈশিংনা মহৌশাগী ওইবা পাম্বৈ শীজিন্নদুনা মহৌশাগী ওইবা খুদোংথিবা অসি ঙাকথোক্নবা হোৎনরি।
মীওইশিং অসিদা ঈথৎশিং অসিদা পলমেরা পাম্বী থারি।
উ-পাম্বী মখল অসি নোংলৈ নুংশিৎতা তুদে অমসুং লৈবাকসু ফাজিল্লি।
মসিনা মফম অসি কনবা ঙম্লগনি হায়বগী থাজবা ফাওহল্লে।
মরুপশিং ঐখোয়না মহৌশাগী খলবু কাইহল্লবা অমদি মহৌশাদা অকাইবা পীরবদি মহৌশানা ঐখোয়দা খুদোংথিবা নংহল্লি।
মহৌশানা ঐখোয়পু ইমাগুম্না ঙাকপী-শেনবী।
সোসিএল মীদিয়াদা মেঘালয়দা অপাইবা হী অমগী ফোতো ভাইরেল ওইবা ঐহাক্না উবা ফংই।
হেক উবদা ফোতো অদুনা ঐখোয়বু পুক্নিং চীংশিল্লি।
নুংশিৎতা পাইরিবা হী অদু মুন্না য়েংলুবদা তুরেলগী ঈশিংদা তাওবা ওইরম্মি।
তুরেলগী ঈশিং অদু অদুক্কী মতিক শেংখ্রে, ঈশিং অদুগী খোংনুং অদু উবা ফংই, মসিনা হী অদু নুংশিৎতা পাইবা মান্না উবনি।
লৈবাক অসিদা রাজ্য কয়ানা, মফম কয়া লৈ মখোয়গী মীয়াম্না মখোয়গী অরিবা লন অদু ঙাকশেন্দুনা থম্মি।
মখোয়না মহৌশাগা শাগোন্ননা লৈবা পুন্সি মহিং অদুদা লৈরি।
ঐখোয়গী অকোইবদা লৈরিবা মহৌশাগী পোত্থোকশিং অসি ঙাক শেনসি মসিনা পুম্নমক্কী য়াইফবনি, মালেমগী য়াইফবনি।
ঐগী নুংশিজরবা ইরৈবাকচাশিং, সরকারনা প্লানশিং পাইখৎতুনা, চাদিং তৌদুনা, প্রোজেক্তশিং মতম চানা লোইশিল্লক্লবা মতমদা মীয়াম্না মখোয়না থবক তৌই হায়না খল্লি।
অদুবু সরকারগী স্কীমশিং অসিগী মরক্তা মীওইবগী মীনুংশিগী ওইবা ৱাফমশিংনা ঐখোয়না তোঙানবা নুংঙাইবা অমা পীরি।
সরকারনা হোৎনবা, সরকারনা কনাগুম্বগী পুন্সিদা অহোংবা পুরকপদা, হোংলক্লিবা অদু করিনো হায়বদা থমোয় অসিদা মীনুংশিনা পিক থল্লি।
থমোয়দা অপেনবা পোকই মরম অসিনা ঙসি মন কী বাত্তা মখোয়গী থৌনানা অনৌবা পুন্সি অমা পুরকপা মীওই অনিগী মরমদা ৱারী শারসি।
মখোয়না আয়ুশ্মান ভারত স্কীমগী মতেংনা মশা লায়েংবা অমসুং অনৌবা পুন্সি অমা হৌরকখি।
ঐখোয়গী অহানবা মরুপ রাজেশ কুমার প্রজাপাতি মহাক অসি থমোয়গী লাইনা নাবা মীশক অমনি।
হৌজিক রাজেশজীগা ৱারী শারসি -প্রধান মন্ত্রী – রাজেশজী খুরুমজরি।
রাজেশ প্রজাপাতি – খুরুমজরি সর খুরুমজরি।
প্রধান মন্ত্রী - হকচাং ঙম্বীখিদবা অদু করি ওইননো?
অদোম্না দোক্তর কয়াগী মনাক্তা চৎপীরমগনি, ঐখোয়দা মনাক্তা লৈবা দোক্তরদা য়েংলুবদা মখোয়না করি হায়রকপগে অদু তম্বীয়ু. . . , অদুদগী অতোপ্পা দোক্তর অমদা অমুক চৎপীরমগনি খল্লি?
অদোম্না ৱারেপ লৌবা ঙমখিদবা নত্ত্রগা করি লৌখিবা?
করি করম হোৎনবীখিগে হায়বদি তম্বীয়ু?
রাজেশ প্রজাপাতি –হোয় ঐহাক্কী অসি থমোয়গী অনাবনি সর।
অহানবদা থবাক অসি শাগৎলপনি, সর, দোক্তরদা য়েংহনখি।
দোক্তরনা অহানবদা “ইচানুপা নহাক্কী অসি এসিদকী ওইরম্বা য়াই”. . . হায়না হায়বীরক্তুনা ঐহাক্না মতম খরা এসিদকী হীদাক চাজখি, মদুদা কান্নবা ইফং ফংদবা অদুদা ঐহাক্না দোক্তর কাপুরদা অমুক য়েংহনজখি, মহাক্না হায়খি, ইচানুপা নহাক্কী লাইওং অসি এনজিওগ্রাফীনা ময়েক শেংনা খগনি হায়দুনা শ্রী রাম মুর্তীদা রিফর তৌবীরকখি।
মতুংদা ঐহাক্না অমরেশ অগর্ৱালজী থেংনজখি, মহাক্না ঐহাক্কী এনজিওগ্রাফী লৌখি।
মহাক্না হায়খি, “ইচানুপা নহাক্কী অসি শীংলিদা ফুলে”, মদুদা ঐহাক্না শেল কয়াম চংগদগে হংখি?
মহাক্না পি. এম. জীনা শাবা আয়ুশ্মান কার্দ কৌবা ঙমা লৈবনি তাকপীরকখি।
মদুদা ঐহাক মদু পাই হায়খি।
অদুদগী কার্দ অদু লৌরগা লায়েং পুম্বা কার্দ অদুগী মতেংনা চত্থখি।
সরনা শেম্বীবা অসিগুম্বা কার্দ অসি লায়রবা মীওই ঐখোয়গীদমক্তদি মতেং য়াম্না ওইরি।
অমসুং করম্বা ৱাহৈনা অদোমবু থাগৎকদগে হায়বা খঙজদ্রে!
প্রধান মন্ত্রী – অদোমবু করি শিনফম পাইবীরিবগে রাজেশজী?
রাজেশ প্রজাপাতি – সর, হৌজিক্কী ওইনদি ঐহাক লনাইগী ওইবা থবক অমা তৌজরি সর।
প্রধান মন্ত্রী – অমসুং ইশাগী চহি কয়া শুবীরবগে?
রাজেশ প্রজাপাতি – ঐহাক চহি নিফু মপান শুজরে সর।
প্রধান মন্ত্রী – চহি অসুক নৌনা থমোয়গী অনাবা লৈরবা?
রাজেশ প্রজাপাতি – হোয় সর করিবু হায়রুখিগদগে!
প্রধান মন্ত্রী – অদোমগী ইমুং মনুংদা মমাংদা অদোমগী পাবুং নত্ত্রগা ইমাদা অসিগুম্বা থোকখিবা লৈবরা?
রাজেশ প্রজাপাতি – লৈখিদে সর কনা অমত্তদা য়াওখিদে, ঐহাক্না অহানবনি।
প্রধান মন্ত্রী - হায়রিবা আয়ুশ্মান কার্দ অসি ভারত সরকারনা পীবনি।
মসি লায়রবশিংগী অচৌবা স্কীম অমনি, অদোম্না মসি মতৌ করম্না খঙবীরকপগে?
রাজেশ প্রজাপাতি - সর, মসি য়াম্না অচৌবা থৌরাং অমনি, মসিনা লৈতা লাইরাশিংদা চাউনা কান্নবা পীরি অমসুং য়াম্না নুংঙাইবা পোকচৈ সর।
কার্দ অসিগী মতেংনা মীওই কয়া খুদোংচাবা কয়া অমা ফংলি হায়বা ঐহাক্না হোস্পিতালদা উজরকখি, দোক্তরদা ঐহাক্না কার্দ অদু পাইজৈ হায়রুবদা কার্দ অদু পুবীরকউ মদুদগী অদুম লায়েংজগে হায়রকখি।
প্রধান মন্ত্রী –ফরে, করিগুম্বা কার্দ অদু য়াওদবা তারবদি কয়াম য়াম্না চংগনি হায়না দোক্তরনা হায়বীরকপগে?
রাজেশ প্রজাপাতি - দোক্তরনা শেল য়াম্না চংগনি করিগুম্বা কার্দ পাইদবা তারবদি হায়না হায়বীরকই।
মদুদা ঐহাক্কীদি কার্দ পাইজৈ হায়না হায়বদি মহাক্না খুদক্তা মদু পুথোরক্নবা হায়রকখি, ঐহাক্না খুদক্তা উৎখি।
হায়রিবা কার্দ অদুদগী ঐহাক্কী লায়েং পুম্বা চত্থজবনি, ঐহাক্কী শেল অমত্তা তিংখিদে, চপ মান্নবা কার্দ অসিগী খুত্থাংদা হীদাক-লাংথকসু পীবিখি।
প্রধান মন্ত্রী – অদো রাজেশজী অদোম হৌজিক অপেনবা পোকপীরব্রা, অদোমগী হকচাং কৈসু থোইদোকপা তৌদ্রবরা?
রাজেশ প্রজাপাতি - হোয় সর, নুংঙাইজরে অদোমবু হন্না-হন্না থাগৎচরি, সর অদোম পুন্সি নুংশাংদুনা লৈঙাক ফম্পাল অসিদা অদুমক ঙানথোইবীখো অমসুং অদোমগী থৌরাং অসিদা ঐখোয়গী ইমুং-মনুংগী মীওই পুম্বনা অসুক্কী মতিক নুংঙাইজৈ, করিবু হায়রুগনি!
প্রধান মন্ত্রী: রাজেশজী ঐহাকপু লৈপাক ফম্পালগীদমক য়াইফ মঙ্গোল পীবীগনু, ঙসিসু ঐহাক ফম্পাল পাইজদে অমসুং তুংদসু পাইবা পামজদে।
ঐহাক্না পামজবদি শুপ্নগী শেবা তৌজবা অদুনি; ঐহাক্কীদমক্তদি অসিগুম্বা ফম, প্রধান মন্ত্রী অসি লৈবাক ফম্পালগীদমক্তা নত্তে, ইনাও, মসিদি শেবগীদমক্তনি।
রাজেশ প্রজাপাতি: শেবা অদুমক্নি ঐখোয়না পামজরিবা অদুসু. . . অতৈ করিবু পামলুগদগে!
প্রধান মন্ত্রী: আয়ুশ্মান ভারত স্কীম মশামক অসি লৈতা লাইরবশিংগীদমক্তনি. . . রাজেশ প্রজাপাতি: হোয় সর য়াম্না ফখ্রবা থৌরাং অমনিপ্রধান মন্ত্রী: অদুবু রাজেশজীনা ঐখোয়গীদমক থবক অমদি পাঙথোকপীবা তাই, অদোম তৌবীগদ্রা?
রাজেশ প্রজাপাতি: হোয় শোইদনা পাঙথোকচগে সর!
প্রধান মন্ত্রী: তশেংবদি হায়রিবা থৌরাং অসি মীওই অয়াম্বনা খঙনদ্রি, অদোম্না থৌদাং অমা লৌবীবা তারে, অকোইবদা লৈরিবা লৈতা লাইরবশিংদা অদোম্না মতৌ করম্না কান্নবা ফংখি, মতেং কমদৌনা লৌই হায়বা অসিনচিংবশিং অসি পাউদমপীয়ু!
রাজেশ প্রজাপাতি: হোয় শোইদনা তমজগে সর।
প্রধান মন্ত্রী: অদুগা মখোয়শিং অদুদসু কার্দ শানবা হায়বীয়ু, ইমুং মনুংদা খুদোংথিবা নংলকপা হায়বা অসি তম্বা ঙম্বা নত্তে অমসুং হৌজিক্কী মতম অসিদা লৈতা লাইরবশিংনা হীদাক ফংবা ঙমদবা হায়বা অসি অৱাবগী মশক্নি, অমসুং লৈতা লাইরবশিংদা করি থোক্লি য়েংঙু অদোমদা থমোয়গী লাইনা লৈবা অসিনা অদোম্না থা কয়া থবক তৌবা য়াদনা লৈরমগনি।
রাজেশ প্রজাপাতি: ঐহাক্না খোঙকাপ তরা থাংবা ঙমদে, ঐহাক্না স্তিয়র কাবা ঙমদে সর।
প্রধান মন্ত্রী: মরম অসিনা রাজেশজীনা ঐহাক্কী মরুপ অমা ওইবীদুনা হেক ঙমলিবা মখৈ আয়ুশ্মান ভারত স্কীমগী মতাংদা লৈতা লাইরবা কয়াদা খঙহনবীদুনা অনাবা মীওই কয়াগী মতেং পাংবা ঙম্বা ওইগনি মসিনা ইশাদসু অপেনবা অমা ফাওবীগনি অমসুং রাজেশজীগী হকচাং ফারে অদুগা রাজেশজীনা মীওই কয়াবু হকচাং ফনা থমহনবা ঙম্লে খঙবদা ঐহাকসু য়াম্না নুংঙাইজগনি।
আয়ুশ্মান ভারত স্কীম অসি লৈতা লাইরবশিং, ময়াই ওইবা কাংলুপকী ইমুংশিং, মীচম ওইরিবা ইমুংশিংগীনি হায়বা অসি য়ুমথোং থুংনবা ৱাফম অসি য়ৌহনগদৌরিবনি!
রাজেশ প্রজাপাতি: শোইদনা য়ৌহনজগে সর।
ঐহাক হোস্পিতালদা নুমিৎ হুমনি পন্থদুনা লৈজখি, হোস্পিতালদা লৈতা লাইরবা কয়া লাকখি অমসুং মখোয়দা ফেসিলিতীশিং অসিগী মরমদা হায়জখি; করিগুম্বা কার্দ অমা লরবদি লেম্না লায়েংগনি হায়জখি।
প্রধান মন্ত্রী: ফরে রাজেশজী ইশা হকচাং ফনা লৈবীয়ু, ইশাগী হকচাংগীদমক খনবীয়ু, অঙাংশিংগীদমক খনবীয়ু অমসুং হেন্না-হেন্না চাউখৎপসু ওইবীয়ু।
অদোমগীদমক য়াইফ পাউজেল পীজরি।
মরুপশিং, ঐখোয়না রাজেশজীগী মরমদা তাখ্রে, হৌজিক সুখদেবীজীনা অমুক ৱারী শান্নরসি।
খুউ নাবনা মরম ওইদুনা অৱাবা মাইয়োক্নরিবীনি, মহাক্কী অৱাবদু হান্না তামিন্নরসি অদুগা কমদৌনা নুঙাইরকপগে হায়বা খংমিন্নরসি।
মোদীজী- সুকদেবীজী নমস্তে!
কদাইদগী ওইবীরবনো?
সুকদেবীজী- দানাদপরাদগীনি।
মোদীজী- মফম অসি কদাইদা লৈবগে?
সুকদেবীজী- মথুরাদা।
মোদীজী- মথুরাদা, অদু ওইরবদি নমস্তে হায়বগা লোয়ননা রাধে-রাধেসু হায়বা তাবনি!
সুকদেবীজী- হোয়, রাধে-রাধে!
মোদীজী- ফরে অদোম অনাবা মায়োক্নরুরে হায়না তাজৈ।
ওপরেসনগা তৌখিবরা?
করি মরমগী ওইরবনো হায়বদু পাউদমবীয়ু।
সুকদেবীজী- হোয় ঐহাক্কী খুউ অসি য়াম্না থীনা শোকখি, মরম অদুনা প্রয়াগ হোস্পিতালদা ওপরেসন তৌখি।
মোদীজী- সুখদেবীজী অদোম চহি কয়া শুবীরবগে?
সুকদেবীজী– ঐহাক চহি ৪০ শুরে।
মোদীজী- চহি ৪০ !
মিংনা সুখদেবী!
অদুগা সুখদেবীনা অনাবা ওইরুরবা?
সুকদেবীজী– লায়না অসি ঐহাক্না চহি ১৫-১৬ শুরকপা মতমদা নারকপনি।
মোদীজী- ইমাই পেম্মা!
অদুক নৌরিঙৈদগী খুউ নারবা?
সুকদেবীজী– তাং চিংকপগী লৈনাদুনা খুউ অসি য়াখিদবনি।
মোদীজী- মরম অদুনা চহি ১৬তগী চহি ৪০ ফাওবা লায়েংদনা লৈরকখিবরা?
সুকদেবীজী- নত্তে, লায়েংখি।
দোক্তর খরদগী চিকপা শাবাবগী হীদাক খরা চাখি।
মদুদগী ঐহাক চৎপা খরা খরা য়াখি অদুবু খুউ অসি হেন্না শোকচিনখি, ঐহাক্না কিলোমীতর ১-২ চৎপগা ঐহাক্কী খুউ অসি নাবা হেনজিল্লকখি।
মোদীজী- অদুদি সুকদেবীজীনা ওপরেসন তৌরগে হায়বগী ৱাখল্লোন অসি কমদৌনা পোকপীরকখিবনো?
শেল থুম কমদৌনা থৌরাং তৌবীখিবগে?
পুম্নমক করম্না পাংথোকখিবগে?
সুকদেবীজী- ঐহাক অয়ুশমান কার্দকী মতেংনা লায়েংজখি।
মোদীজী- অদুদি অদোম্না অয়ুশমান কার্দ ফংবীখ্রবা নত্ত্রা?
সুকদেবীজী- হোয়।
মোদীজী- অদুগা অয়ুশমান কার্দ অসিদগী লৈতা লায়রবশিংনা লেম্না লায়েংবা য়াই হায়বসি অদোম্না খংবীরবরা?
সুকদেবীজী– স্কুলদা মীফম অমা পাংথোকখি।
মফমদুদগী ইপুরোইবনা ৱাফম অসি খংলকপনি অদুগা মহাক্না ঐহাক্কী মিংদা কার্দ অসি শাখিবনি।
মোদীজী- হোয়।
সুকদেবীজী- অদুদগী কার্দ অদুনা লায়েংজখি, শেল অমত্তা তিংখিদে।
কার্দ অদুমক্না লায়েংখি।
য়াম্না ফজনা লায়েংবীরকখি।
মোদীজী– য়াম্না ফৈ।
কার্দ অদু পাইরমদ্রগদি দোক্তরনা শেনফম কবা চংগনি হায়না তাকপীখিবগে?
সুকদেবীজী- লাখ ২.৫, লাখ অহুম চংগনি হায়না তাকপীরকই।
চহি ৬-৭ শুরে ফমুংদা তাদুনা লৈরক্লিবসি।
ইশ্বরদা ঐহাক হিংনীংদ্রে লৌশিনবীরো হায়না হায়জরম্মী!
মোদীজী: চহি ৬-৭ ফমুংদা তাদুনা লৈরবা!
হে ঈশ্বর।
সুকদেবীজী- হোয়।
মোদীজী- ওহো!
সুকদেবীজী– হৌগৎপা শুকঙম ঙমদবনি!
মোদীজী- হৌজিক্তি অদোমগী খুউ নাবা হান্নদগী ফরবরা?
সুকদেবীজী- ঐহাক্না অকোয়বদা কোইবা চৎলি।
ঐহাক্না চাকখুমগী থবকশু তৌই!
য়ুমগী থবকসু তৌই!
ঐহাক্না অঙাংশিংগী চান-থক্নবা শেম শাই।
মোদীজী- মসিনা তাকপদি অয়ুশমান ভারতকী কার্দনা অদোমবু নাদ-য়েক্তনা লৈহল্লে হায়বনি।
সুকদেবীজী– অদোমবু থাগৎচরি!
অদোমগী থৌরাংগী মতেংনা ঐহাক্কী অনাবা ফহল্লে, ঐহাক্কী খোঙ অসি লেপ্পা ঙমহল্লে।
মোদীজী- অদুদি অঙাংশিংসু য়াম্না হরাউরম্লগনি?
সুকদেবীজী- অচুম্বনি হান্নদি অঙাংশিংসু য়াম্না নুঙাইরমদে।
মমানা ৱারবদি মচাশিংসু ৱাবা মহৌশানি।
মোদীজী- য়েংউ, পুন্সিদা খ্বাইদগী নুঙাইবসি নাদ-য়েক্তনা লৈবনি, নুঙাইবা পুন্সি ফংহনবা হায়বসি অয়ুশমান ভারতকী নুংগী ওইবা ৱাহন্থোক্নি।
সুখদেবীজী অদোম্বু নুঙাই য়াইফবা পীনবীবা ওইরসনু অমুক্কসু হন্না রাধে রাধে।
সুকদেবীজী- রাধে – রাধে, নমস্তে!
ঐগী নুংশিজরবা ইরৈবাকচাশিং, নহাশিংনা মশিং য়াম্না লৈবা লৈবাকশিংদা পোৎশক অহুমখক য়াম্না মরুওই।
করিগুম্বা মতমদা মদুনা নহাশিংগী মশক তাক্নবগী মচাক অমা ওইরক্লে।
অআনবা অদুদি ৱাখল্লোন অমসুং ইনোবেসন।
অনিশুবা অদুদি খুদোংথীবা মায়োক্নবগী থৌনা অদুগা অহুমশুবদা কে দু স্পিরিত হায়বদি থবক অমা মপুংফানা পাংথোক্নবগী থৌনা অদুনি।
তোঙান তোঙানবা অরুবা ফীভমদা হায়রিবা অহুম অসি পুল্লবদি অঙকপা ফল অমা ফংগনি।
ঙসি ঐখোয়না স্তার্ত-অপ হায়না মাইখৈ মরি মক্তা তারি।
অশেংবনি হৌজিক স্তাত-অপকী মতমনি, স্তার্ত-অপকী তাইবংদা ভারত মালেমদা লুচিংলিবা লৈবাক অমনি হায়বসিসু অচুম্বনি।
চহি খুদিংগী স্তার্ত-অপনা ইনবেস্তমেন্তদা রেকোর্দ থম্লি।
সেক্তর অসিনা য়াম্না য়াংনা খুমাং চাউশিল্লি।
হৌজিক লৈবাক অসিগী অপীক অপীকপা মফম কবাদা স্তার্ত অপকী মশিং হেনগৎলক্লি।
হৌজিক মতম অসিদা য়ুনিকোর্ন হায়রিবা ৱাহৈ অসি য়াম্না ফাওগৎলক্লি।
ময়াম পুম্নমকসু তান্নরম্লগনি।
য়ুনিকোর্ন হায়রিবা অসি য়ামদ্রবদা বিলিয়ন দোল্লর ১, হায়বদি লুপা করোর তরেৎকী হেনবগী ভেল্যুসেন লৈরবা স্তার্ত-অপ অমনি।
মরুপশিং, ২০১৫ ফাওবদা লৈবাক অসিদা য়াম্না ৱানা য়ুনিকোর্ন মাপন তরাখক লৈরম্মি।
য়ুনিকোর্নগী তাইবঙদা ভারত য়াম্না য়াংনা চংশিল্লি হায়বসি খংবদা অদোম য়াম্না নুঙাইবা ফাওগনি।
রিপোর্ত অমগী মতুং হন্দক্কী চহি অসিদা অচৌবা অহোংবা অমা লাক্লে।
থা ১০ খক্তদা ভারতনা নুমিৎ ১০ খুদিংগী য়ুনিকোর্ন অমমম শেম্বা ঙম্লে।
কোরোনা লাইচৎ অসিগী চৈরক্তা ঐখোয়গী নহাশিংনা মসিগী মাই পাকপা অসি পুক্লিবনি হায়বদা অমুক্কা হেন্না চাউথোকচনীংঙাইনি।
ঙসিদি ভারত্তা য়ুনিকোর্ন ৭০দগী হেন্না লৈরে।
হায়বদি স্তার্ত-অপ ৭০ হেনবনা বিলিয়ন ১ হেনবগী ভেল্যুএসন হেনখ্রে।
মরুপশিং স্তার্ত-অপকী মাই পাকপা অসিনা মীয়ম্না মসিদা পুক্নিং চংনরক্লি, লৈবাক অসিগী অমসুং মীরৈবাক্কী ইনবেস্তরশিংগী মতেং স্তার্ত-অপশিং অসিনা ফংবা ঙম্লে।
অদুবু চহি খরগী মমাংদদি অসুম্না ওইরক্কনি হায়বা ফাওবা খল্লমদে।
মরুপশিং, স্তার্ত-অপশিংগী মতেংনা ভারতকী নহাশিংনা মালেমগী অৱাবশিংগী সোলুসন পুথোকপদা মতেং পাংলি।
ঙসি ঐখোয়না য়াম্না নহা ওইরিবা ময়ুর পতিলগা ৱারী শান্নগনি, মহাক্না মরুপশিংগা লোয়না পোলুসনগী অৱাবশিংগী সোলুসন পুথোক্নবা হোৎনখি।
মোদীজী- ময়ুরজী নমস্তে।
ময়ুর পতিল- খুরুমজরী সর।
মোদীজী- ময়ুরজী অদোম কমদৌবীরি।
ময়ুর পতিল- য়াম্না নুঙাইজরি।
সর অদোম নুঙাইবীরিবরা?
মোদীজী- ঐহাক য়াম্না নুঙাইজরি।
অদোম হৌজিক স্তার্ত অপকী লম অসিদা লৈরিবরা?
ময়ুর পতিল- লৈজরি।
মোদীজী- অদুগা ৱেস্ততগী বেস্তসু পাংথোক্লি।
ময়ুর পতিল- তৌজরি।
মোদীজী- অকোয়গী ফীভমগী মতাংদসু অদোমগী ওইবা ৱাফম খরা ফোঙদোকপীয়ু।
অদোমগী থবক্কী মতাংদা অমসুং থবক অদুগী ৱাখল্লোন মতৌ করম্না লাকখিবনো হায়বগী মাংদসু হায়ু?
ময়ুর পতিল- সর, কোলেজ তম্লিঙৈ মতমদা ঐহাক্কী মোতোরসাইকল অমা লৈরম্মি।
মদু থাও য়াম্না চারম্মি।
মদু তু স্ত্রোক মোতোর সাইকলনি।
ইমিসন হণ্থনবা অমসুং মাইলেজ হেনগৎনবা ঐহাক্না কন্না হোৎনখি।
২০১১-১২ অদুৱাইদা ঐহাক্না লিতর অমদা কিলোমীতর ৬২গী মাইলেজ হেনগৎহল্লম্মি।
মসিদগী ঐহাক্না মাস প্রদক্সন পীবা ঙম্বা পোৎশক শেম্বা ঙম্নবা ইহুল ফংখি, মসিনা মীয়ামদা কান্নবা য়াম্না পীগনি।
২০১৭-১৮দা ঐখোয় খরনা মসিগী তেক্নোলোজী অসি পুথোক্তুনা রিজনেল ত্রান্সপোর্ত কোর্পোরেসনগী বস ১০দা শিজিন্নখি।
মদুগী ফল ওইনা বসশিং অদুগী ইমিসন চাদা নিফু হন্থহনখি।
মোদীজী- হম!
অদোম্না দিবেলপ তৌরিবা তেক্নোলোজী অসিগী পেতেন্তকী রেজিস্তর তৌরবরা?
ময়ুর পতিল- হোয় সর!
হন্দক পেতেন্তকী গ্রান্তকী অয়াবা পীরক্লে।
মোদীজী- হৌজিক মসি হেন্না চাউথোক্নবগী অদোমগী প্লান করিনো?
বসকী ফল ফংখিবা অসিগা লোয়ননা ই-পাউ কয়ামরুম অমসু থোরক্লগনি।
মথং করি তৌগে হায়না খল্লি?
ময়ুর পতিল- সর, স্তার্ত-অপ ইন্দিয়াগী মখাদা নিতি আয়োগনা অতল ন্যু ইন্দিয়া চেলেঞ্জ হৌদোকখ্রে।
মসিগী মতেংদগী ঐখোয়দা গ্রান্ত পীরক্লে, মসিগী মতেংনা ঐখোয়না ফেক্তরী অমা লিংখৎলে, মসিদা এয়র ফিল্তরশিং শারগনি।
মোদীজী- ভারত সরকারদগী গ্রান্ত কয়া ফংলবগে?
ময়ুর পতিল– লাখ ৯০মোদীজী– লাখ ৯০ময়ুর পতিল- হোয়।
মোদীজী- মসিনা অদোমগী থবক অদু পাংথোকপদা মপুং ফাহনখিবরা?
ময়ুর পতিল- হোয় হৌজিক হৌরে।
প্রোসেসতা লৈরি।
মোদীজী- অদোম্না থবক অসি মরুপ কয়াগা লোয়ননা পাংথোক্লিবগে?
ময়ুর পতিল- ঐখোয় মী মরিনি সর।
মোদীজী- নখোয় মরিমক পুন্না লাইরিক তম্মিন্নরকপরা অদুগা মাংদা চংশিন্নবা ৱাখল্লোন অসি ফাওরক্লিবরা?
ময়ুর পতিল- হোয়!
ঐখোয় কোলেজ পুন্না তম্মিন্নরকই।
ঐখোয়না কোলেজতা মসি ময়াম অসি খন্নখি, মোতোরসাইকলদগী পোলুসন হন্থনবা অমসুং মাইলেজ হেনগৎনবা ৱাখল্লোন অসি ঐহাক্কীনি।
মোদীজী- পোলুসন হন্থহল্লবা মাইলেজ হেনগৎহল্লবদি চাংচৎতা শেল কয়া তুংশিনবা ঙম্লগনি?
ময়ুর পতিল– সর, মোতোরসাইকলদা ঐখোয়না চাংয়েং তৌবদা হান্না লিতর অমনা কিলোমীতর ২৫ ওইরম্বদু লিতর অমনা কিলোমীতর ৩৯ ওইহনখি, মসিনা কিলোমীতর ১৪ কান্নহল্লে অমসুং চাদা ৪০ কার্বন ইম্মিসন হন্থহল্লি।
ঐখোয়না রিজনেল ত্রান্সপোর্ত কোর্পোরেসনগী বসতা চাংয়েং তৌবদা চাদা ১০গী ফ্যুল ইফিসেন্সি হেনগৎহনখি অমসুং চাদা ৩৫দগী ৪০ ফাওবগী ইম্মিসন হন্থহনখি।
মোদীজী- ময়ুর অদোমগা ৱারী শান্নরগা য়াম্না নুঙাইবা পোকই, ঐহাক্কী মাইকৈদগী অদোম অমসুং অদোমগী মরুপশিংবু থাগৎপা ফোঙদোকচরি।
কোলেজ তম্লিঙৈদা থেংনরকপা অৱাবা খুদোংচাদবা কয়া কোকহনবগী পাম্বৈ নখোয়না পুথোকখিবা, হৌজিক্তি পাম্বৈ অদুনা অকোয়গী ফীভম কনবগী ইহৌ অমা শাগৎনবা অদোমনা মায়োং য়ারি।
ঐহাক্কী মাইকৈদগী অদোম্বু য়াইফ মঙ্গোল পীজরি থাগৎচরি।
ময়ুর পতিল- থাগৎচরি সর!
থাগৎচরি।
মরুপশিং, চহি কয়াগী মমাংদা অসিগুম্বা কনাগুম্বা অমনা করবার তৌগে হায়রবদি য়ুমগী অহল লমন্না করিগী কর্বার তৌনীংলিবা চান্নবা থবক অমা তৌহৌ হায়না হায়নরম্মি।
থবক তৌরবদি সিক্যুরিতী লৈ তোলোপ ফংই, অৱাবা লৈতে অসিনি।
অদুবু ঙসিদি মীওই অমনা কর্বার তৌগে কম্পনী অমা হাংগে হায়রবদি মহাকপু পুক্নিং থৌগৎনবা হোৎনরি।
মরুপশিং মীয়াম থবক থীবা ওইদনা থবক পীবা ঙম্নবা মংলান অসি ভারতকী গ্রোথ স্তোরীদা তর্নিং পোইন্ত অমনি।
মসিনা মালেমগী থাক্তা ভারতপু মপাঙ্গল কলহল্লি।
ঐগী নুংশিজরবা ইরৈবাকচাশিং, ঙসি মন কী বাত থৌরমদা ঐখোয়না অমৃত মহোতসবকী ৱাফম থমখি।
অমৃত কাল অসিদা করম্না লৈবাকচাশিংনা অনৌ অনৌবা ৱারেপ লৌনখিবা মসিগী মতাংদা খন্নখি লোয়ননা দিসেম্বর থাদা লাক্কদৌরিবা আর্মীশিংগী লেমজনীংঙাই ওইরবা থৌরমশিংগী মতাংদসু পনখি।
দিসেম্বর থাদা য়াম্না মরুওইবা নুমিৎ অমগসু লৈ।
দিসেম্বর ৬ অসি বাবাসাহেব অম্বেদকরগী লৈখিদবা নুমিৎনি।
বাবা সাহেবনা লৈবাক্কীদমক্তা মহাক্কী তৌবা ঙম্বা মথৌ তৌদুনা মপুন্সি কত্থোকখি।
লৈবাক মীয়াম্না মহাক্কী সংবিধানগী মরুওইবা মশক ওইরিবা ইশাগী মথৌ মশক খংবা হায়বসি কাওরোইদবনি।
ঐখোয়গী সংবিধান্না ঐখোয় পুম্বনা মশা মশাগী মথৌ পাংথোকপা হায়বসি অশা তৌই।
মরম অসিনা অমৃত মহোতসব অসিদা ঐখোয় পুম্বা কত্থোকপগা লোয়ননা ইশাগী থৌদাং পাংথোক্লসি হায়না ৱাশক্লসি।
মসিনা বাবা সাহেবতা কচ্চবা অশেংবা শ্রধাঞ্জলী ওইগনি।
মরুপশিং, ঐখোয় দিসেম্বর থা চংবা হৌরে, মথংগী মন কী বাত ২০২১গী অরোইবা ওইরগনি।
২০২২দা খোঙচৎ অমুক হৌরগনি, অদোমগীসু ৱাফম কয়া ঐহাক্না তরাম্না ঙাইদুনা লৈ, মখাতানা লৈখিগনি।
অদোম্না হন্দক্কী চহি অসি করম্না লেনখিবা অনৌবা চহি অসিদা করি তৌগদৌরি ঐঙোন্দা খংহনবীরকউ লোয়ননা কোরোনা লোইদ্রি হায়বসি কাউবীগনু।
চেকশিনবা হায়বসিনা ঐখোয় পুম্নমক্কী ইথৌদাংনি।
পুম্নমকপু হন্না থাগৎচরি!
