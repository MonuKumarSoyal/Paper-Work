ঐগী নুংশিরবা ইরৈচাশিং, খুরুমজরি!
মীয়াম পুম্নমক অমুক হন্না ‘মন কি বাত’তা তরাম্না ওকচরি।
হন্দক্কী মন কি বাতকী তাঙ্কক অসি মসিগী অনিশুবা সেঞ্চুরিগী অহৌবনি।
হৌখিবা থাদা ঐখোয়না অখন্নবা সেঞ্চুরি হরাও-তয়াম্বা ফোঙদোকখ্রে।
অদোম্না শরুক য়াবা অসি থৌরম অসিগী মপাঙ্গলনি।
১০০শুবা তাঙ্কক শন্দোকপা মনুংদা, মওং অমদা লৈবাক অসি লংলা অমনা পুনখি।
সেনিতেসনগী ইচিন-ইনাওশিং অমসুং ইচল-ইচেশিং ওইগেরা নত্ত্রগা মশিং য়াম্লবা অহলশিংগী মরক্তগী ওইগেরা, মন কি বাতনা মীওই খুদিংমক পুনশিনখি।
মন কি বাতকীদমক অদোম্না উৎলিবা মীনুংশি অসি মমাঙদা অমুক্তা থেংনখিদ্রি, মসিনা কনাগুম্বা অমা পুক্নিং নুংশিহল্লে।
মন কি বাত শন্দোকপা মতমদা, মালেমগী তোঙান-তোঙানবা মফমশিংদা, তোঙান-তোঙানবা মতমশিংদা, মশিং য়াম্লবা মীয়াম্না ১০০শুবা তাঙ্কক তাখি।
মাইল লিশিং কয়া থাপ্পা, নিউ জিলেন্দদা চহি ১০০ শুরবী নুপী অমনা মমা ওইবীগী থৌজাল পীবা ভিদিও অমা ঐ উরে।
ভারত অমসুং মপান লৈবাকশিংগী মীয়াম্না মন কি বাতকী মতাংদা মখোয়গী ৱাখল্লোনশিং ফোঙদোক্লে।
মীওই কয়ানা ফজবা মওংদা নৈনরে।
মন কি বাত অসি লৈবাক্কী মাইপাকপশিং অমসুং মীয়াম্না নৈনরিবা ঙাক্তনি হায়না মীয়াম্না থাগৎলি।
মসিগী থৌজাল অসিগীদমক ঐনা মীয়াম পুম্নমক অমুক হন্না থাগৎচরি।
ঐগী নুংশিরবা ইরৈচাশিং,মন কি বাত্তা ঐখোয়না কাসি-তামিল শঙ্গমম, সৌরাস্ত্রা-তামিল শঙ্গমমগী মরমদা ৱারি শানরে।
মতম খরগী মমাঙদা বরানসীদা কাসি-তেলুগু শঙ্গমম পাংথোকখ্রে।
লৈবাক অসিদা এক ভারত শ্রেস্থা ভারতকী ৱাখল্লোন মপাঙ্গল কনখৎহন্নবা অতোপ্পা অঙকপা থবকনি।
মসি যুব শঙ্গমগী থবক্নি।
ঐনা খল্লি, মসিগী থবক অসি শরুক য়াখিবা মীওই খুদিংমক্না অকুপ্পা মরোলগীদমক করিগী হংলক্ত্রিবনো।
মরম অদুনা ঐনা হৌজিক নহা ওইরিবা মীওই অনি ফোন্দা ফাওনরে-অরুনাচল প্রদেসতগী গ্যামারয়োকুম অমসুং অতোপ্পা অমনা বিহারদগী ইচানুপী বিশাখা সিংহ জিনি।
ঐখোয় অহানবদা গ্যামারয়োকুমগা ৱারি শানসি।
প্রধান মন্ত্রী: গ্যামার জি, খুরুমজরি!
গ্যামার জি: খুরুমজরি মোদী জি!
প্রধান মন্ত্রী: গ্যামার জি, অহানবদা ঐনা অদোমগী মরমদা খঙবা পাম্মী।
গ্যামার জি: মোদী জি, ঐঙোন্দা খুদোংচাবা অমা পীবীবা অমসুং মমল য়াম্লবা মতম কাইথোক্তুনা ঐগা ৱারি শানবগীদমক অহানবদা ঐনা অদোম অমসুং ভারত সরকার থাগৎপা ফোঙদোকচরি।
ঐ নেসনেল ইন্সতিতুৎ ওফ তেক্নোলোজি, অরুনাচল প্রদেসতা মেদিকেল ইঞ্জিনিয়ারিংদা অহানবা চহিদা তম্লি।
প্রধান মন্ত্রী: নহাক্কী অপোকপা অমসুং ইমুং-মনুংগী অতোপ্পা মীওইশিং করি শীনফম পায়রি?
গ্যামার জি: ঐগী অপোকপা ইপা ললোন-ইতিক মচা অমা চৎথরি অমসুং অতৈ মীওইশিংনা লৌউ-শিংউগী থবক তৌরি।
প্রধান মন্ত্রী: কমদৌনা নহাক্না যুব শঙ্গমগী মরমদা খঙলকপগে?
যুব শঙ্গমগীদমক নহাক কদাইদা চৎপগে, কমদৌনা নহাক চৎপগে, করি থেংনখি?
গ্যামার জি: মোদী জি, ঐখোয়গী ইন্সতিতুৎ এন. আই. তিনা ঐখোয়দা যুব শঙ্গমগী মরমদা হায়রকখি অমসুং মদুদগী ঐখোয় শরুক য়াবা ঙমখিবনি।
ঐনা অমুক হন্না ইন্তরনেত্তা খর থিখি অমসুং ঐনা মসিগী য়াম্না ফবা থৌরম অসিগী মরমদা খঙখি, মসিদা কনাগুম্বা অমনা এক ভারত শ্রেস্থা ভারত্তা য়াম্না চাউনা মতেং পাংবা ঙমহল্লে অমসুং ঐনা করিগুম্বা অনৌবা খর খঙনবগী খুদোংচাবা অমা ফংলে।
মদুদগী ৱেবসাইত্তা চঙলগা ঐনা থৌরম অসিদা মিং চনখি।
ঐ য়াম্না নুংঙাইখি অমসুং অফবা ওইখি।
প্রধান মন্ত্রী: নহাক অপাম্বা অমা হেক্তা খনখিবরা?
গ্যামার জি: মোদী জি, ঐনা ৱেবসাইত হাংদোকপা মতমদা, অরুনাচলগী মীয়ামগী অপাম্বা খন্নবা অনি লৈরমখি… অহানবা আই. আই. তি তিরুপতি, অন্ধ্র প্রদেস অমসুং অনিশুবদা সেন্ত্রেল য়ুনিভর্সিতি, রাজস্থান্নি, ঐনা ঐগী অহানবা অপাম্বা রাজস্থান খনখি অমসুং অনিশুবদা আই.
 আই. তি তিরুপতি খনখি।
ঐ রাজস্থানগী খল্লকখি।
মরম অদুনা ঐ রাজস্থান্দা চৎখি।
প্রধান মন্ত্রী: অদোমগী রাজস্থান খোঙচৎ কমদৌখি?
মসি অদোমগী অহানবা ওইনা রাজস্থান্দা চৎপা খোঙচৎলা?
গ্যামার জি: হোই, ঐ অহানবা ওইনা অরুনাচল প্রদেসকী ৱাংমদা চৎপা খোঙচৎনি।
ঐনা ফিল্মশিং অমসুং ফোন্দা রাজস্থানগী লানবন্দশিং অদু উবনি, মরম অদুনা, ঐনা অহানবা ওইনা মফম অদুদা চৎপা মতমদা, ঐ য়াম্না নুংঙাইখি অমসুং মফম অদুগী মীওইশিং য়াম্না ফে অমসুং ঐখোয়দা য়াম্না লুনা তৌবীরকখি।
ঐনা রাজস্থানগী অচৌবা পাৎশিং অমসুং মফম অদুগী মীয়ামগী মরমদা অনৌবা কয়া খঙলকখি অমসুং ঐনা খঙলমদবা নোংগী ঈশিং লৌশিনবগী মতাংদসু খঙলকখি, মরম অদুনা মসিগী রাজস্থানগী খোঙচৎ অসি ঐগী ওইনা য়াম্না কান্নখি।
প্রধান মন্ত্রী: য়েংউ, নহাক্না ফংলিবা খুদোংচাবদি অরুনাচল প্রদেসসু থৌনা ফবশিংগী লম অমনি, রাজস্থানশু থৌনা ফবশিংগী লম অমনি অমসুং রাজস্থানগী মশিং য়াম্লবা মীওই কয়া লান্মী ওইরি, অরুনাচল প্রদেসকী ঙমখৈদা লৈরিবা লান্মীশিংগী মরক্তা রাজস্থানগী মীওইশিং করিগুম্বা নহাক্না থেংনরবদি, নহাক্না মখোয়গা ৱারি শানগদবনি, নহাক রাজস্থান চৎলুরে হায়গদবনি… অদুগী মতুংদা নহাক্না মখোয়গা নকশিন্নবা খুদক্তা হেনগৎলক্কনি।
গ্যামার জি: মোদী জি, ঐনা থেংনবা চপ মান্নবা অমদি লৈবাক নুংশিবা অমসুং এক ভারত শ্রেস্থা ভারতকী পান্দম অমসুং ৱাখল্লোন অদুনি, মরমদি মখোয় ভারতমচানি হায়না অরুনাচলগী মীয়ামশু চাউথোকচবা ফাওরি অমসুং মসিগা চপ মান্না রাজস্থানগী মীয়ামশু মখোয়গী ইমা লৈবাক্কী চাউথোকচবা ফাওরি।
মসি ঐনা নহারোলশিংগা উনবা মতমদা খঙবা ঙমখি।
অদোম্না ভারতকীদমক থবক পাংথোকপা অমসুং লৈবাক নুংশিবদা… রাজ্য অনিমক্তা মান্নবা কয়া ঐনা উবা ফংলে।
প্রধান মন্ত্রী: মরম অদুনা, মফম অদুদা খঙনখিবা মরুপশিংগা নহাক্কা ৱারি শানবা হেনগৎলকপরা… নত্ত্রগা হল্লক্লবা মতুংদা মখোয় কাউখ্রবরা?
গ্যামার জি: নত্তে, ঐখোয় অমগা অমগা শকখঙ-মাইখঙনবা হেনগৎলক্লে।
প্রধান মন্ত্রী: হোই…!
মরমদি নহাক সোসিএল মেদিয়া ফজনা শীজিন্নৈ?
গ্যামার জি: হোই মোদী জি, ঐ ফজনা শীজিন্নৈ।
প্রধান মন্ত্রী: যুব শঙ্গমদগী নহাক্না ফংখিবা নুংঙাইবগী মতাংদা নহাক্না ব্লোক অমা ইবা মতমদা, কমদৌনা নহাক্না মসি শরুক য়াখিবগে, রাজস্থান্দা নহাক্না থেংনরকপশিং ইগদবনি, মসিনা লৈবাক্কী নহারোলশিংনা এক ভারত শ্রেস্থা ভারতকী মরুওইবা অমসুং অচৌবা খঙবা ঙমগনি, মসিগী স্কিম অসিগী মরমদা খঙবা ঙমগনি… কমদৌনা নহারোলশিংনা মসিগী কান্নবা লৌগনি, নহাক্না থেংনবশিং মপুংফানা ব্লোক অমা ইগদবনি, মসিনা পাবদা মীওই কয়া কান্নবা পীগনি।
গ্যামার জি: হোই, ঐ শোইদনা ইগনি।
প্রধান মন্ত্রী: গ্যামার জি, অদোমগা ৱারি শানবা য়াম্না হরাওই।
নহাকগুম্বা নহারোলনা লৈবাক্কী অফবা তুংলমচৎকীদমক থবক তৌগদবনি, মরমদি হায়রিবা চহি ২৫ অসি য়াম্না মরুওই-নহাক্কী পুন্সিগীদমক অমসুং লৈবাক্কীদমক, ঐনা অদোমগী মফমদা ঐগী য়াইফ-পাউজেল পীজরি।
অদোমবু থাগৎচরি।
গ্যামার জি: মোদী জি অদোমবুসু থাগৎচরি।
প্রধান মন্ত্রী: খুরুমজরি ইনাও!
মরুপশিং, ঐনা মখোয়গা ৱারি শানবা মতমদা অরুনাচল প্রদেসকী মীয়াম হরাও-তয়াম্না পীক থনখি।
যুব শঙ্গমদগী গ্যামার জিনা ফংলকপশিং অদু য়াম্না ফৈ।
ঐখোয় হৌজিক বিহারদগী ইচানুপী বিশাখা সিংহ জিগা ৱারি শানরসি।
প্রধান মন্ত্রী: বিশাখা সিংহ জি, খুরুমজরি।
বিশাখা জি: অহানবদা, ইকায়খুম্নরবা ভারতকী প্রধান মন্ত্রী ঐনা খুরুমজরি অমসুং মসিগা লোয়ন্না, মীয়াম পুম্নমক্কী মহুৎ শীন্দুনা অদোম ইকায়খুম্নবা উৎচরি।
প্রধান মন্ত্রী: য়াম্না ফরে বিশাখা জি, অহানবা নহাক নশাগী মরমদা ঐখোয়দা খঙহল্লু।
অদুগা ঐনা যুব শঙ্গমগী মরমদসু খর খঙনিংই।
বিশাখা জি: ঐ বিহারগী সাসারাম সহরদা লৈবা মীওই অমনি অমসুং ঐগী কলেজগী হ্বাতসএপ্প গ্রুপকী মেসেজ অমগী খুৎথাংদগী যুব শঙ্গমগী মরমদা খঙখি।
মদুদগী ঐনা মসিগী মরমদা অকুপ্পা মরোলশিং খঙখি।
মসি প্রধান মন্ত্রীগী স্কিম ‘এক ভারত শ্রেস্থা ভারত’ কী খুৎথাংদা নহারোলশিং পুনশিনবা অমনি হায়বা ঐ খঙখি।
মদুগী মতুংদা ঐনা এপ্লাই তৌখি অমসুং মসি শরুক য়াগনি খনবদা ঐ হরাওখি, মসিগী থৌরম অসিগী শরুক অমা ওইবদা ঐ হৌজিক চাউথোকচবা ফাওই।
মরম অদুনা মসিগী থৌরম অসি শরুক য়াবদা ঐ য়াম্না হরাওই অমসুং নহারোলশিংগী অসিগুম্বা থৌরম অমা শীনবদগীদমক ঐগী থম্মোয়দগী অদোমগী মফমদা ঐগী তৌবীমল খঙবা উৎচরি, মসিনা ভারতকী তোঙান-তোঙানবা মফমশিংগী কলচর ঐখোয়দা খঙহল্লে।
প্রধান মন্ত্রী: বিশাখা জি, অদোম করি তম্লি?
বিশাখা জি: ঐ কম্পুতর সাইন্স ইঞ্জিনিয়ারিংগী অনিশুবা চহিগী মহৈরোয় অমনি।
প্রধান মন্ত্রী: য়াম্না ফরে বিশাখা জি, নহাক্না চৎনবা কমদৌনা রাজ্য খনবগে?
বিশাখা জি: ঐনা যুব শঙ্গমগী মতাংদা গুগলদা থিবা মতমদা, বিহারগী মহৈরোয়শিংনা তামিল নাদুগী মহৈরোয়শিংগা চৎথোক-চৎশিন তৌনৈ হায়বা খঙবা ঙমখি।
তামিল নাদু অসি ঐখোয়গী লৈবাক্তা কলচরদা য়াম্না ইনাকখুনবা রাজ্য অমনি, বিহারগী মীওইশিং তামিল নাদুদা থাবা অদু ঐ উখি, মসিনা ঐগী ৱারেপ লৌবদা মতেং পাংখি অমসুং ঐনা ফোর্ম মেনশিনখি।
থৌরম অসিগী শরুক অমা ওইবদা ঐ য়াম্না হরাওই অমসুং মসিগীদমক চাউথোকচবা ফাওই।
প্রধান মন্ত্রী: মসি নহাক্কী তামিল নাদুদা অহানবা চৎপরা?
বিশাখা জি: হোই… মসি ঐগী অহানবা খোৎচৎনি।
প্রধান মন্ত্রী: অখন্নবা নিংশিংবা য়াবা করিগুম্বা নহাক্না হায়নিংবা লৈরবদি, নহাক করি হায়গনি?
লৈবাক অসিগী নহারোলশিং নহাক্না ঙাংবা তানবা ঙাইরি।
বিশাখা জি: হোই, করিগুম্বা ঐখোয়না লৈবাক পুম্নমক্কী খন্নরবদি, মসি ঐঙোন্দা অঙকপা অমনি।
তাঙ্কক খুদিংমক্তা ঐখোয়না অফবা কয়া তম্লে।
তামিল নাদুদা ঐনা মরুপ কয়া তিন্নরে… মফম অদুগী কলচর খঙলে।
কনাগুম্বা অমতা ইসরো চঙবগী খুদোংচাবা পীদে অমসুং ঐখোয় দেলিগেদশিং  ইসরোদা চঙবগী খুদোংচাবা পীখি।
অনিশুবা খ্বাইদগী ফবা অমনা,ঐখোয় রাজ ভাবন্দা চৎখি অমসুং তামিল নাদুগী রাজ্যপালগা উনখি।
নহা অমা ওইনা চহি মতাং অসিদা হায়রিবা তাঞ্জা অনি অদু ঐগী ওইনা য়াম্না নুংঙাইখি অমসুং ঐখোয়না যুব শঙ্গমগী কান্নবা ফংলে।
মসি ঐগী ওইনা খ্বাইদগী মতিক চাবা অমসুং নিংশিংদুনা লৈহৌরগদবা অমনি।
প্রধান মন্ত্রী: বিহারগী চাকচা-য়ুথকশিংগা তামিল নাদুগা য়াম্না খেন্নৈ!
বিশাখা জি: হোইপ্রধান মন্ত্রী: কমদৌনা মসি চুশিন্ননবা হোৎনৈ?
বিশাখা জি: তামিল নাদুদা খা ভারতকী ইন্সাং মথেলশিং পাম্না চানৈ।
ঐখোয়না মফম অদুদা লৈবা মতমদা দোসা, ইদলি, সাম্ভার, উত্তাপাম, বারা, উপমা পীজরকখি।
ঐখোয়না অহানবা ওইনা চাবদা য়াম্না হাওখি।
মফম অদুগী চীঞ্জাক য়াম্না ফবা ওইখি, তশেংনা হাওই অমসুং ঐখোয়গী অৱাং ভারত্তা চারিবা অসিদগী য়াম্না তোঙানখি।
মরম অদুনা ঐনা মফম অদুগী চীঞ্জাক পামখি অমসুং মফম অদুগী মীওইশিংশু য়াম্না ফৈ।
প্রধান মন্ত্রী: হৌজিক নহাক তামিল নাদুদসু মরুপ-মপাং লৈরবরা?
বিশাখা জি: হোই, ঐখোয় এন. আই. তি ত্রিচিদা লৈখি, তুংদা আই.
 আই. তি মদ্রাসদা লৈখি।
হায়রিবা মফম অনিমক্কী মহৈরোয়শিং ঐগী মরুপশিং ওইরে। সি. আই. আইনা শীনবা তরাম্না ওকপগী থৌরম অমসু পাংথোকখি, অনকপা কলেজশিংগী মহৈরোয় কয়া মফম অদুদা লাকখি।
হায়রিবা মহৈরোয়শিং অদুগা ঐখোয়গা ৱারি শানখি অমসুং মখোয়গা উনবা অমসুং মখোয়গা মরুপ ওইবদা ঐ হরাওখি।
ঐনা তামিল নাদুদগী বিহারদা লাকখিবা দেলিগেদ খরগা উনখি, মখোয়গা ৱারি শানখি অমসুং হৌজিক ফাওবা মখোয়গা ৱারি শানরি, মরম অদুনা ঐ য়াম্না হরাওই।
প্রধান মন্ত্রী: মরম অদুনা বিশাখা জি, সোসিএল মেদিয়াদা ব্লোক অমা ইয়ু, অহানবদা যুব শঙ্গমগী, মথংদা এক ভারত শ্রেস্থা ভারত অমসুং মথংদা তামিল নাদুদা ফংলকখিবা নুংঙাইবা অমসুং নহাক তরাম্না ওকখিবা অদুগী মতাংদা ইয়ু।
তামিল নাদু মীয়ামগী মীনুংশিং নহাক্কী মফমদা হৈথরকখিবা অদু, লৈবাক অসিগী মীয়ামদা খঙহল্লু।
নহাল ইগদরা?
বিশাখা জি: হোই, শোইদনা ইগনি!
প্রধান মন্ত্রী: ঐনা নহাক্কী মফমদা য়াইফ-পাউজেল পীজরি অমসুং অদোমবু থাগৎচরি।
বিশাখা জি: অদোমবু থাগৎচরি।
খুরুমজরি।
গ্যামার অমসুং বিশাখাদা ঐগী য়াইফ পাউজেল পীজরি।
যুব শঙ্গম্না অদোমদা তম্বীরিবা অদু নহাক্কী পুন্সি চুপ্পা লৈহৌরগনি।
মসি নখোয় ময়ামগী মফমদা পীবা ঐগী য়াইফ-পাউজেলনি।
মরুপশিং, ভারতকী মপাঙ্গল অসি লৈবাক অসিগী খেন্নবশিংদা লৈরি।
ঐখোয়গী লৈবাক্তা মখল কয়া উরে।
মসি খঙবদগী, ইজুকেসন মিনিস্ত্রিনা ‘যুবশঙ্গম’ কৌবা থবক আমা পায়খৎপনি।
থবক অসিগী পান্দমদি মীগা মীগা শম্নবা হেনগৎহনবনি অমসুং লৈবাক অসিগী নহারোলশিং অমগা অমগা তোৎন-তিন্ননবা খুদোংচাবা অমা পীবনি।
তোঙান-তোঙানবা রাজ্যশিংদা লৈরিবা অৱাংবা থাক্কী মহৈলোয়শঙশিং থৌরম অসিগা শম্নরে।
‘যুবশঙ্গম’দা নহারোলশিং অতোপ্পা রাজ্যশিংগী সহরশিং অমসুং খুঙ্গংশিংদা চৎতুনা মখল কয়াগী মীওইশিং উন্নবগী খুদোংচাবা অমা ফংলে।
যুবশঙ্গমগী অহানবা তাঙ্কক্তা, লৈবাক অসিগী রাজ্য ২২দা চাউরাক্না নহারোল ১২০০ কোয়বা চৎখ্রে।
থৌরম অসিদা শরুক য়াখিবা নহারোল খুদিংমক মখোয়গী পুন্সিদা মখোয়গী থম্মোয়শিংদা হক্তুনা লৈহৌরগনি।
অচৌবা কম্পেনিশিংগী সি. ই. ওশিং, বিজিনেস লুচিংবশিং বেক-পেক্করশিং ওইনা ভারত্তা মতম লেনবা ঐখোয়না উরে।
অতোপ্পা লৈবাকশিংগী লুচিংবশিংগা ঐগা উনবা মতমদা, মখোয়না নহা ওইরিঙৈদা মখোয় ভারত্তা লাক্লম্লে হায়না মখোয়না ফোঙদোকখি।
ঐখোয়গী ভারত্তা য়েংগদবা অমসুং খঙগদবা কয়া লৈরি অমসুং নহাক্কী লাংতক্নবা মতমগী মতুংইন্না হেনগৎলক্কনি।
হায়রিবা নুংঙাইরবা থৌদোকশিং অসি খঙলবা মতুংদা নহাকসু লৈবাক অসিগী তোঙান-তোঙানবা মফমশিংদা কোয়বা চৎনবা ইথিল পীগনি হায়না ঐনা থাজবা থম্লি।
ঐগী নুংশিরবা ইরৈচাশিং, নুমিৎ খরনিগী মমাঙদা ঐ জপানগী হিরোসিমাদা চৎলুরে।
মফম অদুদা ঐ হিরোসিমা পিছ মেমোরিএল মিউজম থেংনবা খুদোংচাবা অমা ফংখি।
মসি পুক্নিং নুংশিবা অমনি।
পুৱারিগী থৌদোকশিং ঐখোয়না নিংশিংবা মতমদা, মসিনা তুংগী মীরোলশিংদা য়াম্না মতেং পাংই।
করিগুম্বা মতমদা ঐখোয়না মিউজমশিংদগী অনৌবা পারাশিং তমখি… করিগুম্বা মতমদা ঐখোয়না কয়া অমা তমখি।
নুমিৎ খরগী মমাঙদা ভারত্তা ইন্তরনেসনেল মিউজম এক্সপো পাংথোকখ্রে।
মসিদা মালেমগী মিউজম ১২০০ হেনবগী অখন্নবা পোৎলমশিং উৎখি।
ভারত্তা মখল কয়াগী মিউজমশিং লৈরি, মসিদা ঐখোয়গী হৌখ্রবা মতমশিংগী পোৎলমশিং উৎলি।
গুরুগ্রামদা লৈবা মুসিও কেমেরা মিউজমদা ১৮৬০ মতুংগী কেমেরা লিশিং ৮ হেন্না থম্লি।
ঐখোয়গী দিবয়াং মীয়াম ৱাখলদা থমদুনা তামিল নাদুগী মিউজম ওফ পোজিবিলিতিস শেমগৎখিবনি।
মুম্বাইগী ছত্রপতি সিবাজি মহারাজ ভসতুসংগ্রহলয়দা পোৎলম লিশিং ৭০ হেন্না লীদুনা থম্লি।
২০১০দা লিংখৎখিবা ইন্দিয়া মেমোরি প্রোজেক অসি ওনলাইন মিউজম মখল অমনি।
মসিনা ভারতকী মমাঙঙৈগী ফজরবা পুৱারি ফোতোশিং অমসুং ৱারিশিংগা লোয়ন্না মালেম শীনবা থুংনা শন্দোক্লি।
পার্তিসনগী অকিবশিং উৎনবা থৌরাং অমা পায়খৎলে।
হৌখিবা চহি ২দা, ভারত্তা অনৌবা মিউজম মখল কয়া উবা ফংলে অমসুং মেমোরিএল কয়া লিংখৎলক্লে।
নিংতম ইহৌদা অচৌবা থৌদাং লৌখিবা ত্রাইবেল ইচিন-ইনাওশিং অমসুং ইচল-ইচেশিংগী কৎথোকপা অনৌবা মিউজম ১০ লিংখৎলে।
মসি কোলকাতাগী ভিক্তোরিয়া মেমোরিএলগী বিপ্লোবী ভারত গেল্লরি ওইবা য়াই নত্ত্রগা জল্লিয়ানৱালা বাগ মেমোরিএল অমুক হিঙ্গৎহনবা ওইবা য়াই।
লৈবাক অসিগী হান্নগী প্রধান মন্ত্রীশিংদা কৎথোকপা প্রধান মন্ত্রী সংগ্রহলয় অসিনা ঙসি দিল্লিগী ফজবশু হেনগৎহল্লে।
দিল্লিদা লৈরিবা নেসনেল ৱার মেমোরিএল অমসুং পুলিস মেমোরিএলদা অথৌবশিংগী মফমদা ইকায়খুম্নবা উৎনবা নুমিৎ খুদিংগী মীওই কয়া লাক্নরি।
পুৱারি ওইরবা দান্দি খোচত্তা দান্দি মেমোরিএল কৎথোকপা ওইগেরা নত্ত্রগা স্তেচু ওফ য়ুনিতি মিউজম ওইগেরা… লৈবাক অসিগী মিউজম মমিং অসি য়াম্না শাংবা মরম্না ঐ মতাং অসিদা লেপ্লগনি অমসুং অহানবা ওইনা লৈবাক অসিদা লৈরিবা মিউজমশিংগী দরকার ওইবা ৱারোলশিং খোমজিল্লে।
মিউজমগী থিমদা য়ুম্ফম ওইরগা, মফম অদুদা করি করম্বা পোৎলমশিং থম্লি, মখোয়গা পাউ ফাওন্নবা অকুপ্পা মরোলশিং- পুম্নমক অসি ওনলাইন দাইরেক্তোরি অমদা খোমজিল্লে।
অদোম্না খুদোংচাবা অমা ফংবা মতমদা, অদোম্না ঐখোয়গী লৈবাক্কী মিউজমশিং য়েংগদবনি।
মিউজমশিংদগী লৌরকপা ফোতোশিং অদু #(Hashtag) Museum Memories দা সিয়ার তৌবা কাউদনবা ঐনা অদোমগী মফমদা হায়জরি।
মসিনা ঐখোয় ভারতমচাশিংগা ঐখোয়গী হৌখ্রবা ফজরবা কলচরগা লৈনবা মরী অদু মখা তানা মপাঙ্গল কনখৎহনগনি।
ঐগী নুংশিরবা ইরৈচাশিং, ঈশিং য়াওদনা পুম্নমক অরেম্বনি হায়বা অদোম্না হঞ্জিন-হঞ্জিন তারম্লগনি।
ঈশিং য়াওদবা পুন্সি অসি মতম পুম্নমক্তা অৱাবনি… লনাই মীওই অমা অমসুং লৈবাক চাউখৎপা চপ লেপকনি।
মসিগী তুংগী অৱাবশিং অদু খঙদুনা, ঙসি লৈবাক অসিগী জিলা খুদিংমক্তা অমৃত সরোভর ৭৫ শেমগৎলে।
মখোয় অজাদি কা অমৃত কালদা শেমগৎপা মরম্না ঐখোয়গী অমৃত সরোভরশিং অসি অখন্নবনি অমসুং মীয়াম্না হোৎনবগী মহৈ অদু মখোয়না থম্লে।
হৌজিক ফাওবদা অমৃত সরোভর লিশিং ৫০ শেমগৎখ্রে হায়বা খঙবদা অদোম অপেনবা পোক্কনি।
মসি ঈশিং য়োকশিন্নবা মাইকৈদা থাংজিনবা অচৌবা খোঙথাং অমনি।
মরুপশিং, ঐখোয়না কালেন থা খুদিংগী ঈশিং ফংদবগী মতাংদা ৱারি শান্নরি।
হন্দকসু ঐখোয়না হিরম অসি লৌখৎকনি, হন্দক ঐখোয়না ঈশিং য়োকশিন্নবা স্তার্দঅপশিংগী মতাংদা খন্ন-নৈনগনি।
ফ্লুসজেন কৌবা স্তার্দঅপ অমা লৈরে। আই. ও. তি তেক্নোলোজিশিং শীজিন্নদুনা মসিগী স্তার্দঅপ অসিনা ঈশিং পীথোক-পীশিনগী থবকশিং পাংথোক্নবা খুদোংচাবা পীরি।
মসিগী তেক্নোলোজি অসিনা ঐখোয়দা ঈশিং শীজিন্নবগী মওং খঙহনবা ঙম্মী অমসুং ঈশিং ফজনা শীজিন্নবদা মতেং পাংগনি।
লাইফএনসেন্স কৌবা অতোপ্পা স্তার্দঅপ অমসু লৈরে।
মসি আর্তিফিসিএল ইন্তিলিজেন্স অমসুং মেছিন লার্নিংদা য়ুম্ফম ওইবা প্লেতফোর্ম অমনি।
মসিগী মতেংনা ঈশিং ফংহনবগী থবকশিং মপুংফানা য়েংশিনবা ঙমগনি।
মসিদগী ঐখোয়না ঈশিং কয়া য়াম্না মাঙহনবগে হায়বা খঙবা ঙমগনি।
অতোপ্পা স্তার্দঅপ ‘কুম্ভিকাগজ’ কৌবা অমসু লৈরে।
কুম্ভিকাগজ স্তার্দঅপনা অখন্নবা থবক অমা পায়খৎলে।
মখোয়না চরাংদগী চে পুথোক্লি, মতম অমদা ঈশিং ফংফমদা চরাং অসি অৱাবা অমা ওইরম্বনি, হৌজিক মফম চে শাবদা শীজিন্নরে।
মরুপশিং,করিগুম্বা নহারোল কয়া ইন্নোবেসন অমসুং তেক্নোলোজিগী খুৎথাংদা থবক তৌরবসু, ছতিসগরগী বালোদ জিলাগ নহারোলশিংগুম, নহারোল কয়া খুন্নাই ৱাখল তাহন্নবা পান্দমদা থবক কয়া পাংথোক্লি।
নহারোলশিংনা ঈশিং কন্নবা খোঙজং অমা পায়খৎলে।
ঈশিং য়োকশিন্নবা মীয়াম ৱাখল তাহন্নবা মখোয়না য়ুমথোং য়ুমথোংদা চৎখি।
মফম অমদা লুহোংবগুম্বা থৌরম অমা লৈবা মতমদা, নহারোলশিং মফম অদুদা চৎখি অমসুং ঈশিং লান্না শীজিন্নবা কমদৌনা তোক্কনি হায়বগী মতাংদা ই-পাউ পীখি।
ঈশিং ফজনা শীজিন্নবগী মতাংদা পুক্নিং থৌগৎনিঙাই ওইবা থবক অমা ঝরখন্দগী খুন্তি জিলাদা পায়খৎলে।
চেক দামশিং শাদুনা ঈশিংগী অৱাবা কোক্নবা লম্বী অমা খুন্তিগী মীয়াম্না ফংলে।
চেক দামশিংনা ফাজিন্দুনা থম্বা ঈশিংনা মফম অদুদা মনা-মশিং কয়া হৌরে।
মসিনা মরম ওইদুনা মীয়ামগী শেন্থোক হেনগৎহল্লে অমসুং লমদম অদুগী দরকার ওইবশিং ফংহনবা ঙম্লে।
কমদৌনা মীয়াম শরুক য়াবা থবকশিংনা অওনবা অমা পুরকপগে হায়বা অদু খুন্তিনা ময়েক লারবা খুদম অমা ওইরে।
মসিগী থবক অসিগীদমক ঐনা মফম অদুগী মীয়াম থাগৎপা ফোঙদোকচরি।
ঐগী নুংশিরবা ইরৈচাশিং,১৯৬৫গী লান মনুংদা, ঐখোয়গী হান্নগী প্রধান মন্ত্রী লাল বহাদুর সাস্ত্রীনা জয় জৱান,জয় কিষান খোল্লাউ লাউখি, অতল জিনা মসিদা জয় বিজ্ঞান হাপচিনখি।
চহি খরগী মমাঙদা ঐনা লৈবাক অসিগী সাইন্তিস্তশিংগা ৱারি শানখি, ঐনা জয় অনুসন্ধানগী মরমদা ৱারি শাখি।
মন কি বাত্তা, ঙসি অসিগুম্বা মীওই অমা, অসিগুম্বা লুপ অমা, হায়রিবা জয় জৱান, জয় কিষান, জয় বিজ্ঞান অমসুং জয় অনুসন্ধানগী মমিং তাবা মীওই অমা লৌখৎলে।
মীওই অসি, মহারাস্ত্রাদগী শ্রীমান সিবাজি সামরাও দোলেনি।
সিবাজি দোলে নাশিক জিলাগী অপীকপা খুঙ্গং অমদগী হৌরকপনি।
মহাক্না লায়রবা ত্রাইবেল লৌমী অমগী ইমুংদগীনি অমসুং এক্স-সর্বিসমেন অমসুনি।
মহাক্না লান্মী ওইরিঙৈদা মহাক্কী পুন্সি লৈবাক্কীদমক কৎথোকখি।
থবক্তগী পোথারবা মতুংদা, করিগুম্বা অনৌবা খর তম্নবা মহাক্না ৱারেপ লৌখি অমসুং এগ্রিকলচরদা দিপ্লোমা অমা তৌখি, মদুদগী মহাক জয় জৱান, জয় কিষানগী মাইকৈদা খোঙ থাংজিনখি।
হৌজিক মহাক্না, লৌউ-শিংউগী লমদা কমদৌনা পোৎথোক খ্বাইদগী য়াম্না পুথোক্কদগে হায়বদা চঙশিল্লি।
খোঙজং অসিদা, সিবাজি দোলেনা মীওই ২০গী অপীকপা কাংবু অমা শেমখি অমসুং মদুদা এক্স-সর্বিসমেন খর য়াওহনখি।
মহাক্কী কাংবুনা ভেনকতেশ্বর কো-ওপরেতিপ পৱার এন্দ এগ্রো প্রোসেসিং লিমিতেদ কৌবা কো-ওপরেতিপ ওর্গনাইজেসন অমা শীন-লাংবগী থৌদাং লৌখি।
মসিগী কো-ওপরেতিপ ওর্গনাইজেসন অসি থবক তৌদনা লৈরক্লবনি, অমুক হিঙ্গৎহন্নবা মহাক্না থৌদাং লৌখি।
ঙসিদি ভেনকতেশ্বর কো-ওপরেতিপ জিলা কয়াদা পাকথোক-চাউথোকলে।
ঙসি মহাক্কী কাংবু মহারাস্ত্রা অমসুং কর্নাতকাদা থবক তৌরি।
মসিদা মীওই ১৮,০০০ রোম থবক তৌরি অমসুং মশিং য়াম্লবা ঐখোয়গী এক্স-সর্বিসমেনশিংসু য়াওরি।
কাংবু অসিগী মেম্বরশিংনা নাসিক্কী মালেগাউন্দা লম একর ৫০০ হেনবদা লৌউ-শিংউগী থবক পায়খৎলি।
কাংবু অসিনা ঈশিং য়োকশিন্নবা পুখ্রি কয়া তৌবগী থবকশু পায়খৎলি।
মসিগী মরুওইবা অমনা, মখোয়না ওর্গনিক ফার্মিং অমসুং শঙ্গোম পুথোকপসু হৌরে।
হৌজিক মফম অদুদা থাবা অঙ্গুর য়ুরোপতা থাদোক্লে।
কাংবু অসিগী মরুওইবা শক্তম অনিদি-জয় বিজ্ঞান অমসুং জয় অনুসন্ধান অসিনি।
মসিগী মেম্বরশিংনা তেক্নোলোজি অমসুং অনৌবা লৌউ পথাপশিং খ্বাইদগী য়াম্না শীজিন্নরি।
মরুওইবা অনিশুবা অমনা, মখোয়না মপান লৈবাকশিংদা য়োন্নবা তোঙান-তোঙানবা সর্তিফিকেসনগী থবকশিংদা মীৎয়েং চঙবা অসিনি।
মতেং পাংনদুনা নুংঙাইমিন্নবা হায়বা ৱাখল্লোন অসিগা লোয়ন্না থবক তৌবগীদমক ঐনা কাংবু অসি থাগৎলি।
মসিগী থবক অসিনা মশিং য়াম্লবা মীওই থৌনা হাপ্পা খক নত্তনা, মীওই কয়াগী হিংনবা লম্বীশিং শেম্লে।
মসিগী থবক অসিনা মন কি বাত তারিবা মীওই খুদিংমক ইথিল পীগনি হায়না ঐনা থাজৈ।
ঐগী নুংশিরবা ইরৈচাশিং,ঙসি মে ২৮ অসি, অথৌবা নিংতম লান্মী বির সরভারকরগী মপোক নুমিৎনি।
মহাক্কী কৎথোকপা, থৌনা অমসুং ৱাশক্কা মরী লৈনবা ৱারিশিংনা ঙসি ফাওবা ঐখোয়গী পুক্নিং থৌগৎলি।
অন্দমানগী কালাপানিদা ফাদোক তাখিবা বির সরভারকরনা লৈরম্বা সেল অদু ঐনা য়েংলুবা নুমিৎ অদু ঐনা কাউবা ঙম্লোই।
মহাক্কী অকিবা ফাওদবা অমসুং মশানা মশাবু ইকায়খুম্নবা মওং অদুনা মতম পুম্নমক্তা মীনাই ওইবগী ৱাখল্লোন অদু য়াখিদে।
নিংতম ইহৌ খক নত্তনা, খুন্নাইগী থোং মান্নবা অমসুং খুন্নাইগী অচুম্বা পুরক্নবা বির সরভারকরনা পাংথোক্লম্বা থবকশিং ঙসি ফাওবা নিংশিংলি।
মরুপশিং, নুমিৎ খরনিগী মতুংদা, জুন ৪দা, সান্ত কবিরদাস জিগী মপোক নুমিৎ থোক্লে।
কবিরদাসনা তাক্লম্বা লম্বী অদু ঙসি ফাওবা চুনরি।
কবিরদাস জিনা হায়রমখি,‘কবিরা কাউন এক হাই, পানি ভারে অনেক বার্তন মৈ হাই ভের হাই, পানি সব মৈ এক’মসিনা হায়রি: মীওই মখল কয়া গুহাদগী ঈশিং শোক্নবা লাক্নখি… অদুবু কনাগুম্বা অমতা খেন্নবা লৈতে… পাত্রশিংদা য়াওরিবা ঈশিং চপ মান্নৈ।
খুন্নাই তোখাই তাহনবা ফত্তবা থবক খুদিংমক সান্ত কবিরনা য়াখিদে; খুন্নাই মিকপ থোক্নবা হোৎনখি।
ঙসিদি, লৈবাক অসি চাউখৎনবা ফিরেপ অমগা লোয়ন্না মাঙলোমদা চঙশিল্লি, সান্ত কবিরদগী ইথিল লৌদুনা খুন্নাই শক্তি পীনবা ঐখোয়গী থবকশিং ঐখোয়না হেনগৎহনগদবনি।
ঐগী নুংশিরবা ইরৈচাশিং,রাজনিতি অমসুং ফিল্মদা মহাক্কী অঙকপা লৌশিংগী থৌনানা মুৎপা নাইদ্রবা মফম অমা কল্লম্বা লৈবাক অসিগী শক্নাইরবা মীওই অমগী মরমমদা হৌজিক ঐনা অদোমগা লোয়ন্না ৱারি শানগনি।
শক্নাইরবা মীওই অদুগী মমিং মীয়াম্না এন. তি. আর হায়না খঙনবা এন.
তি রামা রাওনি।
ঙসি অসি মহাক্কী ১০০শুবা মপোক কুমওন্নি।
মাইথোং য়াম্বা মহাক্কী লৌশিংগী মপাঙ্গলনা, মহাক্না তেলুগু সেনিমাগী সুপরস্তার অমা ওইবতা নত্তনা, মহাক্না মীওই করোর কয়াগী থম্মোয় জয় তৌখি।
মহাক্না ফিল্ম ৩০০ হেন্না কুমখি হায়বা অদোম খঙবরা?
মহাক্কী এক্তিংদা মহাক্না পুৱারিগী করেক্তর কয়া হিঙ্গৎহনখি।
ভাগবন কৃষ্ণ, রাম অমসুং অতোপ্পা কয়াগী এন. তি. আরগী রোলশিং মীয়াম্না পাম্নখি, মখোয় অদুনা মরম ওইদুনা হৌজিক ফাওবা মহাক নিংশিংলি।
সেনিমা অমসুং রাজনিতিগী তাইবংদা এন. তি. আরনা মহাক মশাগী শক্তম অমা শেমখি।
মহাক মীয়ামগী মীনুংশি অমসুং থৌজাল কয়া ফংখি।
ভারত অমসুং মালেমগী মীওই করোর কয়াগী থম্মোয় জয় তৌখিবা এন.
তি রামা রাও জিগী মফমদা ঐনা ইকায়খুম্নবা উৎচরি।
ঐগী নুংশিরবা ইরৈচাশিং,হৌজিক্কী মন কি বাত মতাং অসিদা লোইরে।
মথংদা অনৌবা হিরমশিংগা লোয়ন্না ঐ অদোমগা উনগনি… মতম অদু ফাওবদা মফম খরদা নুংশাগী মৈশা হেনগৎলক্কনি।
মফম খরদা নোং চুবশু হৌরে।
নোং-চিংগী ফিবম খুদিংমক্তা অদোমগী হকশেলগী চেকশিন-থৌরাং লৌগৎকদবনি।
জুন ২১দা ঐখোয়না মালেমগী য়োগ নুমিৎ পাংথোক্কনি।
থৌরম অসিগীদমক লৈবাক মনুং অমসুং মপান লৈবাকশিংদা শেম-শাবা চৎথরি।
হায়রিবা শেম-শারিবশিং অসিগা মতাংদা অদোমগী মন কি বাত্তা ঐঙোন্দা ইবীরকউ।
অতোপ্পা হিরম অমা করিগুম্বা অদোম্না অহেনবা ই-পাউ লৈরবদি, মদু ঐঙোন্দসু হায়বীরকউ।
মন কি বাত্তা পাউতাকশিং মশিং য়াম্না য়াওহন্নবা ঐনা হোৎনগনি।
ঐনা অমুক হন্না মীয়াম পুম্নমক অমুক হন্না থাগৎচরি।
মথংগী থাদা ঐখোয় উনগনি, মতম অদু ফাওবা ঐ অদোমগা কাইনরসি।
খুরুমজরি।
