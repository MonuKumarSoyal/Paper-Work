ঐহাক্কী নুংশিরবা লৈবাক মীয়ামশিংবু খুরুমজরি।
অদোম্না হৌজিক ২০২১বু বিদায় পীদুনা ২০২২বু তরাম্না ওক্নবা শেম শাদুনা লৈনরমগনি।
অনৌবা চহি লাকপদা, মীওই খুদিং, লুপ খুদিংনা লাক্কদৌরিবা চহিসিদা হান্নদগী হেন্না ফবা ওইগে অমসুং পাংথোক্কে হায়বা ৱারেপ লৌনৈ।
মমাংগী চহি ৭তগী ‘মন কী বাত’নসু লৈবাক, খুন্নাই অমসুং মীওই অমমমগী অফবা থৌওংশিং পুথোক্তুনা ঐখোয় খুদিংদা হেন্না অফবা তৌনবা অমসুং ফগৎহন্নবা হোৎনবগী ইথিল পীদুনা লাক্লি।
মসিগী চহি ৭ অসিদা ঐহাক্না ‘মন কী বাত’ পাংথোক্লিঙৈদা সরকারগী মাই পাকপশিংগী মতাংদা ৱারী শারম্বা য়াই, অদোম্নসু মসিবু পাম্লমগনি;  য়াম্না থাগৎলমগনি!
মিদিয়াগী মিৎয়েং, পাউচেগী হেদলাইন্দগী লাপ্না লৈদুনা শিংথানীংঙাই ওইবা থবক পাংথোকপা মীওই মিলিয়ন কয়া অমা লৈ হায়বসি ঐহাক্না দিকেদ কয়াদগী থেংনরক্লিবা থবকশিংদগী খঙখ্রে।
মখোয়না হয়েংগী য়াইফনবগীদমক্তা মখোয়গী ঙসিবু কত্থোক্লি।
লৈবাক অসিগী হৌরক্কদৌরিবা চারোন-শুরোনশিংগীদমক্তা, মখোয়না ঙসি মথৌ চিনহল্লি।
অসিগুম্বা মীওইগী ৱারী শাবসি য়াম্না নুংঙাই, অরুবা ইথিল অমা পী।
ঐহাক্কী ওইনদি, ‘মন কী বাত’ অসি অসিগুম্বা মীওইশিংগী হোৎনবা কনবনা থল্লবা নীংথিরবা লৈকোল অমা মতম পুম্বদা ওইরি অমসুং ঐহাক্না মন কী বাত’ অসিদা থা খুদিংগী হোৎনরিবা অসিদি লৈকোল অসিদগী করম্বা লৈনাবু অদোমগীদমক্তা খনসিগে হায়বসিনি।
ঐখোয়গী লৈবাক্কী মমল নাইদ্রবা গুনগী লনশিং অসিদগী অফবা থৌওংশিংনা লেপ্তনা চেন্থবা অসিদা ঐহাক্না য়াম্না নুংঙাইজৈ।
অদুগা ঙসি লৈবাক অসিনা নিংতম্বগী অমৃত মহোৎসব পাংথোক্লিবা অসিদা ঐহাক্না পনখ্রিবা জনশক্তি, মীওই খুদিংগী পাঙ্গল, মখোয়না হোৎনজরিবা, শুবা-নোম্বা কল্লীবা অসিনা ভারত অমসুং মীওইবা খুন্নাইগীদমক্তা য়াইফরবা হয়েং অমা শোইদনা লৈহল্লগনি।
মরুপশিং, মসিদি মীয়ামগী পাঙ্গলনি, মীয়াম্না পুন্না হোৎনমিন্নবদগী ভারতনা চহি ১০০গী মনুংদা লাকপা খ্বাইদগী চাউবা লাইচৎ অসিগা লান্থেংনবা ঙম্লিবনি।
ঐখোয়না লুরবা তাঞ্জা খুদিংদা ইমুং-মনুং অমগুম্না অমত্তা ওইনা লেপমিন্নখি।
লৈকায় অমদা নত্ত্রগা শহর অমদা লৈবা অতোপ্পা মীওই অমগী তেংবাংগীদমক্তা মীওই খুদিংনা মখোয়না পাংথোকপা ঙম্বগী চাংদগী হেন্না পাংথোক্নখি।
ঐখোয়না ভারতকী ভেক্সিন কাপ্পগী মশিংগা মালেমগী মশিংগা চাংদম্নবা মতমদা, লৈবাক অসিনা মমাংদা অমুক্তা পাংথোকখিদ্রিবা থৌওং অমা পাংথোকপগুম ফাওই।
কয়াদা চাউবা পান্দম অমা ফংখ্রিবনো!
ভেক্সিন দোজ মিলিয়ন ১৪০ হেনবা অসি ভারত মচা খুদিংগী মাই পাকপনি।
মসিনা ভারত মচা খুদিংনা পথাপসিদা, সাইন্স অমসুং সাইন্তিস্তশিংদা থাজবা থম্ববু উৎপদা নত্তনা খুন্নাইগীদমক্তা পাংথোকফম থোকপা থৌদাং য়ারিবা ঐখোয় ভারত মচাশিংগী ৱাখল চেতপগী খুদম অমসু ওইরি।
অদুবু মরুপশিং, কোরোনাগী অনৌবা ভেরিএন্ত অমনা থোংজিন্দা থিল্লক্লবনি হায়বসু ঐখোয়না কাওরোইদবনি।
মালেমগী লাইচৎ অসিবু মাইথীবা পীনবা ঐখোয়না নাগ্রিক অমা ওইনা পাংথোকপা ইথৌ অসি য়াম্না মরু ওই হায়বসি ঐখোয়না মমাংগী চহি ২দা থেংনদুনা খঙলবনি।
ঐখোয়গী সাইন্তিস্তশিংনা মসিগী ওমিক্রোন হায়রিবা অনৌবা ভেরিএন্ত অসিবু লেপ্তনা থিজিল্লি।
মখোয়না নুমিৎ খুদিংগী অনৌবা দেতা ফংলি, মখোয়গী পাউতাকশিংদা থবক পাংথোক্লি।
অসিগুম্বা ফিভম অসিদা, ইশানা খঙনা চৎপা, ইশাগী লিচৎ লাকশিনবনা লৈবাক্না কোরোনাগী অনৌবা ভেরিএন্ত অসিগা মাইয়োক্নবা ঙম্বগী পাঙ্গল ওইগনি।
অসিগুম্বা ঐখোয় পুনবগী পাঙ্গল অসিনা কোরোনাবু মাইথীবা পীগদৌরিবনি, মসিগী ইথৌদাংগী ৱাখল্লোন অসিগা লোয়ননা ঐখোয়না ২০২২দা খোঙ থাংজিনগদবনি।
ঐহাক্কী নুংশিরবা লৈবাকমচাশিং, ভগবান শ্রী কৃষ্ণনা মহাভারতকী লনফমদা অর্জুন্দা অসুম্না হায়খি – ‘নভহ স্প্রিশম দীপ্তম’।
মসিনা হায়বদি, চাউথোকচবগা লোয়ননা অতিয়াবু শোকউ হায়বনি।
ৱাফম অসি ইন্দিয়ন এয়র ফোর্সকী মোতোসু ওইরি।
মা ভারতগী সেবা তৌরিবা পুন্সি কয়ানা চাউথোকচবগা লোয়ননা নুমিৎ খুদিংগী ৱাংলবা অতিয়াদা পাইরি; মখোয়না ঐখোয়দা পরা কয়া অমা তম্বীরি।
গ্রুপ কেপ্তেন বরুন সিংহগী পুন্সিসু অসিগুম্বা পুন্সি মখল অমনি।
থা অসিদা তমিল নাদুদা খুদোংথীবা থোকখিবা হেলিকোপ্তর অদু বরুন সিংহনা পাইখিবনি।
খুদোংথীবা থৌদোক অদুদা ভারতনা লৈবাক্কী অহানবা সি. দি. এস. , জেনেরেল বিপিন সিংহ রাৱৎ অমদি মহাক্কী লোয়নবীগা লোয়ননা অতোপ্পা অথৌবা খরগী পুন্সি মাঙখি।
বরুন সিংহনা অশিবগা নুমিৎ কয়ানি লান্থেংনখি, অদুবু মহাকসু ঐখোয়বু থাদোক্তুনা চৎখি।
বরুন্না হোস্পিতালদা লৈরম্বা মতমদা, ঐহাক্কী থম্মোই শোকহনখিবা করিগুম্বা অমা ঐহাক্না সোসিএল মীদিয়াদা উখি।
হন্দক্কী চহিগী ওগস্ত অসিদা মহাক্কী মফমদা শোর্য়া চক্র পীখিবতা ঙাইরিবনি।
মহাক্না অসিগুম্বা ইকায় খুম্নবগী থৌওং অসিগী মতুংদা মহাক্কী স্কুলগী প্রিন্সিপালদা চিথি অমা ইরমখি।
চিথি অসি পারুরবা মতুংদা, মহাক্না মাই পাকপগী অসিগুম্বা থাক অসি য়ৌরবা ফাওবদা মহাকপু শেম্বীরকখিবা মহাক্কী স্কুলবু খক কাওখিদে হায়বসি ঐহাক্কী ৱাখলদা লাকপা অহানবা ৱাফম্নি।
অনিশুবদা, মহাক্না নুংঙাইবা ফোংদোকপগী মতম ফংবা মতমদা, মহাক্না লাক্কদৌরিবা চারোন শুরোনগীদমক্তা খনখি।
মহাক্কী স্কুলদা তম্লিবা মহৈরোইশিংগী পুন্সিশিংসু নুংঙাইবা ফোংদোকফম থোকই হায়না মহাক্না খনখি।
মহাক্না মথৌনাদা নাপল কাখিদে, মদুগী মহুত্তা মহাক্কী মাইথীখিবশিংগী মতাংদা ওইনা পনখি।
মহাক্কী অশোনবশিংবু মহাক্না খুদোংচাবদা করম্না ওন্থোকখিবগে হায়না মহাক্না ইখি।
মহাক্কী চিথিগী শরুক অমদা মহাক্না অসুম্না ইখি, “ময়াইগী থাক্তা লৈবসি করিসু কায়দে।
মীওই খুদিংনা স্কুলদা মীথোই মীহেল্লোই অমসুং মীওই খুদিংনা ৯০গী চাংদা মার্ক ফংবা ঙম্লোই।
করিগুম্বা ঙম্লবদি, মদু য়াম্না শিংথানীংঙাই ওইবা মাই পাকপনি অমসুং থাগৎফম থোকই।
অদুবু করিগুম্বা ঙমদবা থোক্লবদি, নহাক অসি ময়াইগী থাক্তা লৈগদবনি হায়না কৈদৌনুংদা খনগনু।
নহাক্না স্কুলদা ময়াইগী থাক্তা লৈবা য়াই, অদুবু মদুনা নহাক্কী তুংগী পুন্সিগী চাং ওনগদবা নত্তে।
অদোমগী অপাম্বা খঙদোকউ – মদুনা আর্ত, ম্যুজিক, গ্রাফিক দিজাইন নত্ত্রগা লিতরেচরনচিংবা ওইবা য়াই।
নহাক্না তৌবা খুদিংদা পুকচেল শেংউ, খ্বাইদগী ফনা তৌ।
ঐনা খরা হেন্না হোৎনরমগদবনি খল্লগা ফমুংদা তুম্বা কৈদৌনুংদা চঙগনু”।
মরুপশিং, চাংচৎকী চাংদা লৈবদগী থোইদোক হেন্দোকপগী চাংদা য়ৌনবা মহাক্না পীরিবা মন্ত্র অসিসু চপ মান্ননা মরু ওই।
মহাক্কী চিথিদা মহাক্না অসুম্নসু ইরম্মি –“কৈদৌনুংদা নিংহন্নবা তৌগনু।
অদোমগী অপাম্বা অদুদা ফজনা তৌবা ঙমদ্রে হায়না কৌদৌনুংদা খনগনু।
মদু লায়না লাক্লোই, মতম অমসুং কত্থোকপা কয়া চঙগনি।
ঐহাক অসি ময়াইগী চাংদা লৈরম্মি, অদুবু ঙসিদি, ঐহাক্কী কেরিয়রদা অরুবা মাইলস্তোন কয়া ইয়ৌরে।
ক্লাস ১২ বোর্দকী মার্ক্না অদোম্না পুন্সিদা ফংবা ঙম্বা ফিদম লেপকনি হায়না কৈদৌনুংদা খনগনু।
ইশাদা থাজবা থম্মু অমসুং মদুগীদমক্তা হোৎনৌ”।
মহাক্না মহৈরোই অমখক ওইরবসু ইথিল পীবা ঙম্লবদি, মদু য়াম্না চাউবা মাই পাকপা অমনি হায়না মহাক্না ইরমখি।
অদুবু, ঐহাক্না ঙসি হায়নীংবদি মহাক্না লৈবাক পুম্বদা ইথিল পীরে হায়বসিনি।
মহাক্কী চিথিনা মহৈরোইশিংগী মতাংদা খক্তা পনবা ওইরবসু, মহাক্না ঐখোয়গী খুন্নাই পুম্বদা ৱারোল অমা পীরম্লবনি।
ঐহাক্না চহি খুদিংগী মহৈরোইশিংগী পরিখা লাকপা মতমদা মখোয়দা অসিগুম্বা হীরমগী মতাংদা ৱারী শাই।
ঐহাক্না হন্দক্কী চহিদসু পরিখাগী মমাংদা মখোয়গা ৱারী শাগে খল্লি।
মসিগী থৌরমসিগী রেজিস্ত্রেসন অসি নুমিৎ নিনিগী মতুংদগী, দিসেম্বর ২৮দগী mygov.
inদা  হৌগনি।
রেজিস্ত্রেসন অসি দিসেম্বর ২৮দগী জনুৱারী ২০ ফাওবা চত্থগনি।
মসিগীদমক্তা, ক্লাস ৯দগী ১২ ফাওবগী মহৈরোই, ওজা অমসুং মমা-মপাশিংগী ওইনা ওনলাইন্দা কম্পিতিসন অমা শীনগনি।
ঐহাক্না অদোম খুদিংনা মসিদা শরুক য়াহন্নীংই।
অদোমগা উন্নবগী খুদোংচাবা ফংজনীংই।
ঐখোয়না পুন্দুনা পরিখা, কেরিয়র, মাই পাকপা অমসুং মহৈরোইশিংগী পুন্সিগী মতাংগা মরী লৈনবা হীরম কয়াদা ৱারী শান্নমিন্ননীংই।
ঐহাক্কী নুংশিরবা লৈবাক মচাশিং, মন কী বাত অসিদা হৌজিক ঐহাক্না অরাপ্পা ঙমখৈ ৱাংমদগী লাকপা করিগুম্বা অমা অদোমদা তাহনগনি।
মসিনা অদোম্বু য়াম্না নুংঙাইহনবগা লোয়ননা অঙকপসু ফাওহনগনি।
(ঈশৈ নোংমাইগী খুৎলায়+খোঞ্জেল (বন্দে মাতরম))বন্দে মাতরম, বন্দে মাতরমসুজলানসুফলানমলয়জাশিতলমসশ্যশ্যামলনমাতরম, বন্দে মাতরমসুব্রাজ্যোৎসনাপুলকিতায়ামিনিফুল্লাকুসুমিৎদ্রমদলশোবিনিনসুহাসিনি স্বীত তোকরসুখদনবুর্দনমাতরমবন্দেমাতরম, বন্দেমাতরমমসি তাবদা অদোম্না চাউথোকচবা পোকপগা লোয়ননা শোইদনা নুংঙাইবা ফাওরমগনি হায়না ঐহাক্না থাজৈ।
বন্দে মাতরমদা চেল্লিবা ইথিল অসিনা ঐখোয় খুদিংদা চাউথোকচবা অমসুং নুংঙাইবনা থনহল্লি।
মরুপশিং, মসিগী ফজরবা বিদিও অসি কদাইদগী লাক্লিবনো হায়না অদোম্না শোইদনা খল্লমগনি, করম্বা লৈবাক্তগী লাক্লিবনো খল্লমগনি।
মসিগী পাউখুম্না অদোম্বু ঙকহনগনি।
বন্দে মাতরনবু লান্থোক্লিবা মহৈরোইশিং অসি গ্রীতগীনি।
মখোয়না মফমদুগী ইলিয়াদা লৈবা স্কুল অমদা তম্লি।
মখোয়না বন্দে মাতরম্বু ফজনা অমসুং থম্মোইদগী শক্লিবা মওং অসি তসেংনা নীংথিজৈ অমসুং থাগৎনীংঙাইনি।
অসিগুম্বা থৌওং অসিনা লৈবাক অনিবু নকশিন্নহল্লি।
ঐহাক্না গ্রীস্কী মহৈরোই অমসুং ওজাশিংবু থাগৎচরি অমসুং য়াইফ পাউজেল পীজরি।
ঐহাক্না নিংতম্বগী অমৃত মহোৎসব অসিগী মনুংদা মখোয়গী হোৎনজমনবু থাগৎচরি।
মরুপশিং, ঐহাক্না লখনৌদা লৈবা নিলেশজীগী পোস্তকী মতাংদা ৱারী শানীংই।
নিলেশজীনা লখনৌদা পাংথোকপা তোপ-তোপ্পা দ্রোন শো অমবু থাগৎলক্লি।
শো অসি লখনৌগী রেসিদেন্সী এরিয়াদা পাংথোকখিবনি।
১৮৫৭কী অহানবা নিংতম ইহৌগী খুদমশিং অসি রেসিদেন্সী ফক্লাংদা ঙসিসি মমি তারি।
রেসিদেন্সীদা পাংথোকখিবা দ্রোন শো অসিদা ভারতকী নিংতম ইহৌগী তোঙানবা থৌদোক কয়াগী শক্তম পুথোকখি।
চৌরি চৌরা আন্দোলন ওইরো, কাকোরি ত্রেন থৌদোক ওইরো নত্ত্রগা নেতাজীগী য়েৎনবা লৈত্রবা মথৌনা ওইরো, মসিগী দ্রোন শো অসিনা মীয়াম খুদিংগী পুক্কনিং শুমহৎখি।
মসিগা মান্ননা, অদোমসু অদোমগী শহর, খুঙ্গংগা মরী লৈনবা নিংতম ইহৌগা মরী লৈনবা থৌদোক কয়া মীয়াম মাংদা পুথোকপা য়াগনি।
অদোম্না মসিগীদমক্তা তেক্নোলোজীগী মতেং লৌবসু য়াই।
নিংতম্বগী অমৃত মহোৎসবনা নিংতম ইহৌগী থৌদোক কয়া নৌহৌননা হিংহনবা য়াবগী খুদোংচাবা কয়া ঐখোয়দা পীরি।
মসিদি করিগুম্বা অমা তৌনিংই হায়বা উৎপগী অমসুং লৈবাক্কীদমক্তা অনৌবা ৱারেপ লৌবগী ইথিল য়াম্না পীবা কুমহৈনি, পুক্নিং থৌগৎপা মিৎকুপ্নি।
নিংতম ইহৌগী অসিগুম্বা শক্নাইরবা মীওইশিংদগী ইথিল লৌবা লেপ্লোইসি, লৈবাক্কীদমক্তা পাংথোকপা থবক কয়াগী মপাঙ্গল লৈহন্নবা হোৎনবা লেপ্লোইসি।
ঐহাক্কী নুংশিরবা লৈবাক মচাশিং, ঐখোয়গী ভারত অসি অতোপ্পবু করিগুম্বা অমা পাংথোকহন্নীংবগী ইথিল পীবা ময়ামগা মান্নদবা তোঙানবা হৈ-শিংবা কয়ানা থনবনি।
তেলঙ্গনাদগী দাঃ কুরেল বিথলাচার্য়জীসু অসিগুম্বা মীওই অমনি।
মহাক্কী চহি ৮৪ শুরে।
মঙলান মঙফাওনবগী মতাংদা চহিনা অহোংবা অমত্তা লৈহন্দে হায়বসি বিথলাচার্য়জীনা খুদম ওইনা তাক্লি।
মরুপশিং, মহাক্না অঙাং ওইরিঙৈদগী হৌনা অচৌবা লাইব্রেরী অমা হাংবগী অপাম্বা লৈদুনা লাকখি।
মতমদুদা, লৈবাক অসি মীখা পোল্লম্মি, খুদোংচাদবা ফিভম কয়া অমা লৈবদগী মহাক্কী অপাম্বা অসি মঙলান ওইনা অদুমক লৈরকখি।
মতমগী মতুং ইন্না, বিথলাচার্য়জীনা লেকচরর ওইরকখি, তেলেগু লোনবু কুপ্না নৈনখি অমসুং মরী লৈনবা থবক কয়া অমা পাংথোকখ্রে।
মহাক্না চহি ৬-৭কী মমাংদগী মহাক্কী মঙলান মঙফাওনহনবা হৌরকখি।
মহাক্কী মশাগী লাইরিকশিং থমদুনা লাইব্রেরী অপিকপা অমা হৌদোকখি।
মহাক্কী পুন্সিগী তাঞ্জবা শেল খুদিংমক মসিদা থাদখি।
মীয়াম্না তপ্না-তপ্না চঙলকপা অমসুং তেংবাংবা হৌরকখি।
য়দাদ্রি-ভুবনাগিরি জিলাগী রমন্নাপেৎ দিবিজন্দা লোইরিবা লাইব্রেরী অসিদা চাউরাক্না লাইরিক লাখ ২মুক লৈ।
লাইরিক তম্বগী মতাংদা মহাক্না থেংরকখিবা খুদোংচাদবশিংগুম্না অতোপ্পা কনা অমত্তনা থেংনরক্লম্লোই হায়না বিথলাচার্য়জীনা হাই।
ঙসিদি, মহৈরোই মশিং য়াম্বনা লাইব্রেরী অসিগী কান্নবা লৌবা উবদা মহাক্না য়াম্না হরাওবা পোকচৈ।
মহাক্কী থৌওং অসিনা ইথিল পীদুনা, অতোপ্পা খুঙ্গং কয়া অমসু লাইব্রেরী হাংবা হৌনরক্লে।
মরুপশিং, লাইরিকশিংনা লৌশিং পীবতা নত্তনা, মীওই অমগী শক্তাক অমসুং মপুন্সিসু শেম্মি।
লাইরিক পাবগী হৈনবীনা থম্মোইদা অপেনবা কয়া লৈহল্লি।
চহি অমদা ঐহাক্না লাইরিক অদুক পাখ্রে, ঐদি মদুগী লাইরিক্তু পানিংই হায়না মীয়াম্না হায়নবা ঐহাক্না হৌজিক্কান য়াম্না থেংনরে।
মসি য়াম্না ফবা চৎনবী অমনি অমসুং মখা তানা চত্থহনগদবনি।
ঐহাক্না ঙসিগী ‘মন কী বাত’ তাবীরিবশিংনা মখোয়না চহিসিদা পাখিবা য়াম্না পামজখিবা লাইরিক মঙাগী মতাংদা হায়হন্নীংই।
অসিগুম্বা থৌওং অসিগী মতেংনা অদোম্না মন কী বাত তারীবা অতোপ্পা মীওইশিংদা মখোয়না ইং ২০২২দা করি লাইরিক পাবা য়াবগে হায়বা খনবদা মতেংসু পাংগনি।
স্ক্রীনগী মমাংদা অয়াম্বা মতমদা লৈবগী মত্ম অসিদা লাইরিক পাবগী হৈনবী লৈবা অসিসু য়াম্না পাম্নবা থৌওং অমা ওইহনফম থোকই।
ঐখোয়না মসিগীদমক্তসু পুন্না হোৎনমিন্নসি।
নুংশিরবা লৈবাক মীয়ামশিং, ঐহাক্না হন্দক্তা য়াম্না নুংঙাইবা থৌওং অমদা পুক্নিং চঙখি।
মসিগী থৌওং অসিদি ঐখোয়গী অরিবা মতমগী লাইরিক অমসুং নাৎকী ওইবা ভেল্যুশিংবু ভারতা মনুংদা মমিং চৎহনবতা নত্তনা মালেম শিনবা থুংবদসু মমিং চৎহনবা অসিনি।
ভন্দার্কর ওরিএন্তেল রিসর্চ ইন্সতিত্যুৎ কৌবা সেন্তর অমা পুনেদা লৈ।
ইন্সতিত্যুৎ অসিনা অতোপ্পা লৈবাক্কী মীওইশিংদা মহাভারতকী কান্নবগী মতাংদা খঙহন্নবা ওনলাইন কোর্স অমা হৌদোকখ্রে।
কোর্স অসি হৌজিক খক্তা হৌদোকপা ওইরবসু, মসিদা তাক্লিবা মহৈশিং অসিদি চহি ১০০গী মমাংদগী শেম শাখ্রবনি খঙবদা অদোম্না য়াম্না ঙকপা ফাওগনি।
হীরম অসিগা মরী লৈননা, ইন্সতিত্যুৎ অসিনা কোর্স হৌদোরকপা মতমদা মীয়াম্না য়াম্না পাম্নখি, থৱাই য়াওনা শরুক য়ানখি।
ঐখোয়গী চৎনবীগী হীরম কয়াবু মতমগা চুনবা মওংদা করম্না লান্থোকপগে হায়বগী মতাংদা মীয়ামদা খঙহন্নীংবগীদমক্তা ঐহাক্না ৱাফম অসি হৌদোক্লিবনি।
মসিগী কান্নবশিংনা সমুদ্র তরেৎ ৱাংমা লান্না য়ৌহন্নবগীদমক্তা অনৌবা থৌওং কয়াসু শিজিন্নরি।
মরুপশিং, ঙসিদি, মালেম্না ভারতকী নাৎকী মতাংদা খঙনীংবগী চৎনবী অমা নোংমা নোংমগী হেনগৎলক্লি।
তোঙানবা লৈবাক্কী মীয়াম্না ঐখোয়গী নাৎকী মতাংদা য়াম্না খঙনীংবতা নত্তনা মসিগী লৌশিং শন্দোকপদসু তেংবাংলি।
অসিগুম্বা মীওই অমদি সর্বিয়াগী স্কোলর, দাঃ মোমির নিকিচনি।
মহাক্না বাইলিঙ্গুএল সন্সকৃত-সর্বিয়ন দিক্সনরী অমা শেম-শাখ্রে।
দিক্সনরী অসিদা য়াওবা সংস্কৃত ৱাহৈ লিশিং ৭০ হেনববু সর্বিয়ন লোলদা হন্দোকখ্রে।
দাঃ নিকিচনা মশাগী চহি ৭০ শুরকপদা সংস্কৃত তম্বা হৌখি তাবদা অদোম্না ঙকপা ফাওগনি।
মহাত্মা গান্ধীগী আর্তিকল পাবদগী মহাক্না ইথিল ফংখিবনি হায়না মহাক্না ফোংদোক্লি।
মসিগা মান্নবা খুদম অমদি, চহি ৯০ শুরবা মোঙ্গোলিয়াগী প্রোফেসর জে.
গেন্দেধরম্নি।
মমাংগী দিকেস মরিদগী মহাক্না ভারতকী অরিবা লাইরিক (তেক্স), ইপিক অমসুং কম্পোজিসন চাউরাক্না ৪০মুকপু মোঙ্গোলিয়াদা হন্দোকখ্রে।
ঐখোয়গী লৈবাক্তসু, অসিগুম্বা থৱাই য়াওবগী মওংগা লোয়ননা থবক কয়া পাংথোক্লি।
ঐহাক্না চহি চা কয়া লিরবা ‘কাবি’ লাইয়েকপু মুৎখিগদৌরবদগী কন্নবা হোৎনরিবা গোৱাগী সাগর মুলেজীগী মতাংদা খঙবা ঙম্লে।
‘কাবি’ লাইয়েক অসিদা ভারতকী অরিবা পুৱারী মনুং চল্লি।
তসেংবদি, ‘কাবা’ হায়বদি অঙাংবা লৈহাও হায়বনি।
থাইনগী মতমদা, অঙাংবা লৈখোম অসি মসিগী আর্ত মখল অসিদা শিজিন্নরম্মি।
গোৱাদা পোর্তুগিজশিংনা লৈঙাক্লিঙৈ মতমদা, মফমদুদগী লাকপা মীওইশিংনা মসিগী নিংথিরবা লাইয়েকপগী মওং অসিবু ঐখোয়গী লমদমদা শক্তাক্লম্বনি।
মতম হৌখিবগা লোয়ননা, মসিগী লাইয়েক অসি মুৎখিগদৌরে।
অদুবু, সাগর মুলেজীনা আর্ত অসিদা অনৌবা পুন্সি হাপ্পীরি।
মহাক্না হোৎনরিবা অসিনা মীওই কয়াগী অমগী পুক্নিং চিংশিনবা ঙম্লে।
মরুপশিং, অপিকপা খোঙথাং অমনা ঐখোয়গী ইনাক খুল্লবা আর্তপু য়োকখৎপদা অচৌবা মতেং পাংবা য়াই।
করিগুম্বা ঐখোয়গী লৈবাক মীয়াম্না পুক্নিং চেৎলবা, ঐখোয়গী অরিবা আর্তপু লৈবাক শিনবা থুংবদা খঙহন্দুনা কন্নবা হোৎনবা অসি মীয়ামগী ইহৌ ওইহনবা য়াই।
ঐহাক্না মসিগী মতাংদা ৱাফম খরা থমখ্রে।
অসিগুম্বা থৌওং কয়া অমা লৈবাক শিনবা থুংবদা পাংথোক্লি।
নমো এপকী খুত্থাংদা হায়রিবশিং অসিগী ই-পাউ ঐহাক্কী ইফমদা খঙহনবীরকউ।
নুংশিরবা লৈবাক মীয়াম, অরুনাচল প্রদেশকী মীয়াম্না তোপ-তোপ্পা কেম্পেন অমা চহি ১দগী চত্থরক্লি অমসুং মখোয়না মসিবু ‘অরুনাচল প্রদেশ এয়রগন সরেন্দর কেম্পেন’ কৌই।
মীয়াম্না কেম্পেন অসিগী মতুং ইন্না মখোয়গী এয়রগনশিং পীথোক্নরক্লি।
করিগীনো খঙবীবরা?
অরুনাচল প্রদেশতা উচেকপু মীনুংশি য়াওদনা হাৎপা লেপ্নবা।
অরুনাচল প্রদেশতা উচেক মখল ৫০০ হেন্না লৈ।
মসিগী মনুংদা মালেমগী অতোপ্পা মফম অমত্তদা ফংদবা লমদমসিগী উচেক কয়া য়াওরি।
অদুবু, হৌজিক্তি উচেকশিং অসিগী মশিংদা য়াম্না হন্থরক্লে।
মসিগী ফিভম অসিবু শেমদোক্নবগীদমক্তা এয়রগনগী কেম্পেন অসি হৌদোকখিবনি।
মমাংগী থা খরদা, চিংদগী হৌদুনা তম্পাক ফাওবদা, খুন্নাই অমদগী অতোপ্পা খুন্নাই অয়া ফাওবা, মফম খুদিংগী মীয়াম্না কেম্পেন অসিবু তরাম্না ওক্নরক্লি।
অরুনাচলগী মীয়াম্না মশানা য়াজদুনা এয়রগন ১৬০০ হেন্না পীথোক্নরক্লে।
ঐহাক্না অরুনাচল প্রদেশকী মীয়াম্বু কেম্পেন অসিগীদমক্তা থাগৎপা ফোংদোক্লি।
নুংশিরবা লৈবাক মচাশিং, অদোম পুম্নমক্তগী ইং ২০২২গা মরী লৈনবা ৱারোল কয়া লাকখি।
মীওই অয়াম্বগী ৱারোল খুদিংদা মান্ননা য়াওবা হীরম অমা য়াওরি।
মসিদি লু-নানবা অমসুং স্বছ ভারতকী মতাংদনি।
অসিগুম্বা লু-নানবগী ৱারেপ অসিদি থকসি-খাসি, নীংথিনা খঙবা অমসুং খোঙফম চেৎপা মতমদা খক্তা মাই পাকপা ঙমগনি।
অসিগুম্বা মমি অমা ঐখোয়না কেদেৎশিংনা পাংথোকখিবা পুনীত সাগর কেম্পেন্দা উবা ফংখি।
কেম্পেন অসিদা এন. সি. সি. কেদেত লিশিং ৩০ হেনবনা শরুক য়াখি।
কেদেতশিং অসিনা সমুদ্র তোর্বান শেংখি, মফমদুদগী প্লাস্তিক বোতল খুন্দোক্তুনা রিসাইকল তৌনবগীদমক্তা খোমজিনখি।
ঐখোয়গী সমুদ্র তোর্বান, চিঙজাও অসি লু-নান্না লৈরবা মতমদা খক্তা চৎপদা নুংঙাইবা মফম ওইরে।
মীওই খরনা অখন্নবা মফম অমদা চৎচগে হায়না মপুন্সি চুপ্পা খঞ্জৈ, অদুবু চৎলুরবা মতুংদদি, মখোয়না খঙনা-খঙননি খঙদে, খঙদবদগীনি খঙদে, অমোৎ অকায় মফমদুদা থনম্মি।
ঐখোয়না অসুক য়াম্না পামজনা চৎলিবা মফমশিংবু ঐখোয় ইশামক্না মোৎহনলোইদবনি, মসি ঐখোয়গী থৌদাং ওইগদবনি।
মরুপশিং, নহা খরনা হৌদোকপা সাফৱাতর কৌবা স্তার্ত-অপ অমগী মতাংদা ঐহাক্না খঙবা ঙম্লে।
আর্তিফিসিএল ইন্তেল্লিজেন্স অমসুং ইন্তর্নেত ওফ থিংস শিজিন্নদুনা, মসিনা মীয়ামদা মখোয়গী মফমগী ঈশিংগী শেংবা অমসুং মগুনগা মরী লৈনবা ই-পাউ কয়া পীগনি।
মসিদি লু-নানবগী মাইকৈদা পায়খৎপা মথংগী খোঙথাং অমখক্নি।
মীয়ামগী লু-নানবা অমসুং হকশেল ফবা তুংগী মতমগীদমক্তা খনবদা স্তার্ত-অপ অসিগী মরু ওইবা খঙলবা তুংদা, মসিনা মালেমগী মনা অমসু ফংখ্রে।
মরুপশিং, ‘লু নানবগী মাইকৈদা খোঙথাং অমগা থাংসি’ হায়বা খোঙথাং অসিদা, সরকার নত্ত্রগা ইন্সতিত্যুসন ওইরো, মীওই খুদিংগী মরু ওইবা থৌদাং য়াওরি।
হান্নগী মতমদা, সরকারগী ওফিসশিংদা অরিবা ফাইল অমসুং চে কয়া লৈনরম্মি।
অসিগুম্বা অরিবা থৌওংবু শেমদোকপগী সরকারনা থবক হেক পায়খৎপা হৌখিবদগী, হায়রিবা ফাইল অমসুং চেশিং অসি দিজিতাইজ তৌদুনা কম্প্যুতরগী ফোলদরদা ওইনা হাপ্লে।
অরিবা অমসুং পন্দুনা লৈবা অসিগুম্বা পোৎলম কয়া লৌথোক্নবা অখন্নবা প্রোগ্রাম কয়া মন্ত্রালয় অমসুং বিভাগশিংদা পায়খৎনরি।
কেম্পেন অসিগী খুত্থাংদা য়াম্না নুংঙাইবা থৌদোক খরা থোকখ্রে।
দিপার্তমেন্ত ওফ পোস্ততা হায়রিবা অমোৎপা শেংদোকপগী খোঙজং হৌদোকখিবা মতমদা মফমদুগী পোৎথি-পোৎকুপ পৈফম (জঙ্কয়ার্দ) পুমহাং হাঙখি।
হৌজিক্তি, মফম অসি কোর্তয়ার্দ অমসুং কেফেতেরিয়া ওইনা শিজিন্নরে।
অতোপ্পা জঙ্কয়ার্দ অমনা গারী মচাশিংগী পার্কিং ওন্থোকখ্রে।
মান্নবা থৌওং ওইনা, ইনভাইরনমেন্ত মন্ত্রালয়না জঙ্কয়ার্দ অসিবু ৱেলনেস সেন্তর ওইনা শিজিন্নরি।
অর্বান এফিয়র্স মন্ত্রালয়না স্বছ এ. তি. এম. অমা খিনখ্রে।
মসিগী মথৌদি অমোৎ-অকায় হাপচিনবদা শেল ওইনা শত্তোকপা য়াহনবনি।
সিভিল এভিএসন মন্ত্রালয়গী মখাদা লৈবা বিভাগশিংনা উদগী কেল্লকপা উনা অমসুং ওর্গানিক ৱেস্তশিংদগী ওর্গানিক কম্পোস্ত শাবা হৌখ্রে।
বিভাগ অসিনা অরেম্বা অমসুং ফত্তবা চেশিংদগী স্তেস্নরী শানবসু হোৎনরি।
ঐখোয়গী সরকারগী বিভাগশিংনা লু-নান্না লৈবগী মতাংদা অনৌবা থৌওং পাংথোকপসু য়াই।
চহি খরগী মমাং ফাওবদদি, মসিদা কনা অমত্তনা থাজনরমদে, অদুবু ঙসিদি মসিনা পথাপকী মনুং চনবা শরুক অমা ওইরক্লি।
মসিদি লৈবাক মীয়াম্না পুন্না লুচিংদুনা ওইহল্লকপা লৈবাক অসিগী অনৌবা ৱাখল্লোন্নি।
ঐহাক্কী নুংশিরবা লৈবাক মীয়ামশিং, ঐখোয়না হন্দক্কী মতাং অসিদসু ‘মন কী বাত’ তা হীরম কয়া অমগী মতাংদা নৈনরি।
চৎনদুনা লাক্লবগুম্না, ঐখোয়না অমুক্কা হন্না উন্নগনি, অদুবু হন্দক্তি ইং ২০২২দা ওইনা উন্নরগনি।
অনৌবা হৌদোকপা খুদিংনা ইশাগী ইতিক খঙজনবা খুদোংচাবা পুদুনা লাকই।
ঐখোয়না হান্না খনলমদবা পান্দম থম্লকই।
ঙসিদি, লৈবাক অসিনা অদুগুম্বশিংগীদমক্তা হোৎনরি।
মদুগী মতাংদা অসুম্না হায়রি-খানাশাহ কানাশাশচাইবা, বিদ্যম অর্থম চা সাধয়েৎ।
খানে নাশতে কুতো বিদ্যা, কানে নাশতে কুতো ধনম।
।
মসিনা হায়বদি, ঐখোয়না লৌশিং পাম্বা, অনৌবা অমা তম্বা মতম নত্ত্রগা অনৌবা তৌবা মতমদা, ঐখোয়না মিৎকুপ খুদিং শিজিন্নগদবনি হায়বনি।
ঐখোয়না শেল তানগদবা ওইরবদি, হায়বদি চাউখৎপা পাম্লবদি, পোৎলম, রিসোর্স খুদিংমক হৈ-শিংনা শিজিন্নগদবনি।
মিৎকুপ অদু মাঙখিবা মতমদা, তমখিবা অমসুং লৌশিং খুদিংমকসু মাঙখিগনি।
পোৎলম অদুনা কায়খিবগা লোয়ননা রিসোর্স, লন-থুম তানবগী পাম্বৈ অমসুং চাউখৎলম্বা খুদিংমকসু থিংখিনি।
মসি ঐখোয় লৈবাক মীয়াম খুদিংগী ইথিল ওইগদবনি।
ঐখোয়না য়াম্না তমশিনগদবনি, অমুক্কা হন্না অনৌবা পুথোক্কদবনি, অনৌবা পান্দম ফংগদবনি, মরম অদুনা ঐখোয়না মিৎকুপ অমা ফাওবা মাঙহন্দনা হীরম খুদিংমক মাইয়োক্নদুনা লেপ্তনা হোৎনগদবনি।
ঐখোয়না লৈবাক অসিবু চাউখৎ-খোঙথাংগী অনৌবা থাক্তা পুখৎকদবনি, ঐখোয়গী ইশাগী রিসোর্স খুদিংমক্কী মপুং ফাবা কান্নবা লৌগদবনি।
মসিনা অতোপ্পা ৱাখল্লোন অমদা, আত্মানির্ভর ভারতকী অতোপ্পা মন্ত্র অমসু ওইরি।
মসিগী মরমদি, ঐখোয়না ইশাগী রিসোর্স নীংথিনা শিজিন্নবা মতমদা করিগুম্বা অমত্তা লেম্না মাংহল্লোই, ঐখোয়না মতম অসিদা খক্তদা ঐখোয়গী লোকেলগী শক্তি মশক খঙলক্কনি অমসুং অসিগুম্বা মতমদা ঐখোয় ইশানা মরোমদোম লেপচবা ঙম্লক্কনি।
অদুনা, চাউনা খনবা, চাউনা মঙবা অমসুং মখোয়বু মঙফাওনহন্নবা কন্না হোৎনবগী লৌখিবা ৱারেপশিং অমুক্কা হন্না নীংশিংলসি।
অদুগা, ঐখোয়গী মঙলানশিং অসি ঐখোয় খক্তদা অকক্নবা লৈরোইদবনি।
ঐখোয়গী মঙলান অসিদা ঐখোয়গী খুন্নাই অমসুং লৈবাক চাউখৎপগী থৌওংশিং য়াওগদবনি, ঐখোয় ইশাগী চাউখৎপা পুরকপা লৈবাক্কী চাউখৎপা পুরক্কদৌরিবনি।
ঐখোয়না মসিগীদমক্তা ঙসিদগী হোৎনবা হৌবা তাবনি, মতম অমত্তা মাঙহন্দবা তাবনি।
পোৎলম অমসুং রিসোর্স অমত্তা মাঙহল্লোইদবনি।
মসিগী ৱারেপশিং অসিগা লোয়ননা ঐখোয়না লাক্কদৌরিবা চহি, ইং ২০২২গী মাইকৈদা চঙশিনগনি অমসুং ইং ২০২২না অনৌবা ভারত অমা শেম্বগী গোলদন পেজ ওইগনি হায়বগী থাজবা লৈ।
অসিগুম্বা থাজবা অসিগা লোয়ননা, ঐহাক্না মীয়াম খুদিংগী মফমদা নুংঙাইরবা ২০২২গী য়াইফ পাউজেল পীজরি।
থাগৎচরি।
