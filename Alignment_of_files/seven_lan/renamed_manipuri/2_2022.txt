ঐহাক্কী নুংশিরবা লৈবাক মীয়ামশিংবু খুরুমজরি!
‘মন কী বাত’তা অদোম্বু অমুক্কা হন্না তরাম্না ওকচরি।
ঙসি, ঐখোয়না ‘মন কী বাত’ অসিবু ভারতকী মায় পাকপগী মতাংদা পন্দুনা হৌদোক্কনি।
ভারতনা হন্দক্কী থা হৌরকপদা মশাগী মমল নাইদ্রবা হেরিতেজ অমবু ইতালীদগী মশামক্কী ময়ুমদা মায় পাক্না পুরকখি।
মসিগী হেরিতেজ অসিদি চহি লিশিং অমা হেন্না লিরবা অভালোকিতেশ্বরা পদ্মাপানীগী মুর্তি অমনি।
মুর্তি অসি চহি খরগী মমাংদা বিহারগী গয়াজীগী কুন্দলপুর লাইশঙগী দেবী স্থলদগী হুরানখিবনি।
ভারতনা হোৎনবা য়াবা কয়া হোৎনবগী মতুংদা, হৌজিক্তি মুর্তি অসি অমুক্কা হন্না ফংবা ঙম্লে।
মসিগা মান্নবা ওইনা, তমিল নাদুগী ভেল্লোরদগী ভগবান অঞ্জানেয়র, হনুমানজীগী মুর্তিসু হুরানখ্রবনি।
মসিগী হনুমানজীগী মুর্তি অসিসু চহি ৬০০-৭০০মুক লিরবা মুর্তি অমনি।
হন্দক্কী থাগী অঙনবদা, ঐখোয়না মসিবুসু ওস্ত্রেলিয়াদগী অমুক হন্না ফংবা ঙমখি, ঐখোয়গী মিসন্না মসিবু অমুক্কা হন্না ফংখি।
মরুপশিং, ঐখোয়গী চহি লিশিং হেন্না লিরবা পুৱারীদা, লৈবাক্কী তোঙান-তোঙানবা মফমশিংদা অমদগী অমনা হেন্না ফজবা মুর্তি কয়া মতম পুম্বদা শাদুনা লাকখি।
থৌওং অসিদা থম্মোই শেংনা নীঙজবা, মতিক লৈবা, স্কিল অমসুং তোঙানবা মওং-মতৌ কয়া চেনবা ঙাক্তনি।
অদুগা ঐখোয়গী মুর্তি খুদিংগী পুৱারীনা মখোয়-মখোয়গী মতমগী ইথিল তাক্লিবনি।
মখোয়না ভারতকী মুর্তি হকপদা খুৎ-শা হৈবগী মগুনগী মশক থোক্লবা খুদম অমা ওইবতা নত্তনা, ঐখোয়গী থাজবগী মতৌসু মখোয়শিংগা মরী লৈনবা ঙাক্তনি।
অদুবু, মমাংগী মতমশিংদা, অসিগুম্বা মুর্তি কয়া ভারত্তগী হুরানখিদুনা লৈবাক মপান্দা পুখিবনি।
অদুগা, ঐখোয়গী লৈবাক মনুংদা করিগুম্বা মতমদসু, অসিগুম্বা মুর্তিশিং অসি য়োন্থোক-য়োনশিন তৌনবসু য়াওরিবনি, মখোয়গী মফমদদি মুর্তিশিং অসি আর্তকী পোৎলম অমখক ওইনা লৌই।
মখোয়না ঐখোয়গী পুৱারীগী মতাংদা করিসু খনবা নত্তে, নীঙজবা অমসুং থাজবগী ৱাখল্লোন্সু অমত্তা চেনবা নত্তে।
হায়রিবা মুর্তিশিং অসিবু অমুক হন্না পুরকপা হায়বসি ইমা ভারতকী মফমদা লৈবা ঐখোয়গী থৌদাংনি।
মুর্তিশিং অসিদা ভারতকী থৱাই অমসুং থাজবগী শরুক অমা য়াওরিবনি।
মখোয়দা নাৎ অমসুং পুৱারীগী ওইবা মরু ওইবা কয়া অমসু য়াওরিবনি।
থৌদাং অসিবু ভারতনা খঙলদুনা, মসিগীদমক্তা হোৎনবা হেনগৎখি।
মসিগী মহৈ অমা ওইনা, মসিবু হুরানগে খল্লিবা মীওইশিংগী মফমদসু অকীবগী ৱাখল্লোন ফাওহল্লিবনি।
মুর্তিশিং অসিবু হুরান্দুনা অমসুং পুখ্রিবা লৈবাকশিংনা মসিনা ভারতকা লৈনবা মরীদা শাফু পীবা ঙম্বগী মতিক লৈ হায়বসি খঙবা হৌরক্লবনি।
ভারতকী ৱাখল্লোন অসি মসিগা মরী লৈনৈ; মসিদা ভারতকী থাজবগী ইথিল শাগোন্নরি অমসুং মীওই অমগা অমগগী মরক্তা লৈনরিবা মরীদসু মসিনা পাঙ্গল হাপ্লিবনি।
কাশিদগী হুরানখিবা ইমা অন্নপুর্না দেবীগী মুর্তিসু নুমিৎ খরনিগী মমাংদা অমুক্কা হন্না পুরকখিববু অদোম্না নীংশিংলমগনি।
মালেম্না ভারত্তা করম্বা মিৎয়েংদা য়েংই হায়বগী মসিনা খুদম অমা ওইরিবনি।
ইং ২০১৩ ফাওবগী মনুংদা, চাউরাকপা মুর্তি ১৩দি ভারত্তা অমুক হন্না পুরকখ্রবনি।
অদুবু, মমাংগী চহি ৭কী মনুংদা, ভারতনা মমল নাইদ্রবা মুর্তি ২০০ হেন্না পুরকখ্রবনি।
অমেরিকা, ব্রিতেন, হোল্লেন্দ, ফ্রান্স, কেনাদা, জর্মনী, সিঙ্গাপোরনা ভারতকী অসিগুম্বা ৱাখল্লোনবু নীংথিনা খঙলে অমসুং মুর্তিশিং অসিবু অমুক্কা হন্না ফংনবা হোৎনবদা ঐখোয়দা তেংবাংখি।
ঐহাক্না মমাংগী চহিগী সেপ্তেম্বরদা অমেরিকাদা চৎলুবা মতমদা, ঐহাক্না লিরবা মুর্তি কয়া অমসুং ঐখোয়গী নাৎকা মরী লৈনবা থাইনগী পোৎলম কয়া থেংনখি।
মমল নাইদ্রবা হেরিতেজ অমনা লৈবাক অসিদা অমুক্কা হন্না হল্লকপা মতম খুদিংদা, ভারত মচা অমা ওইনা অমসুং পুৱারী অমসুং আর্কিওলোজীদা থাজবা অমসুং নীঙজবগা নাৎকা অচেৎপা মরী লৈবা ঐখোয় খুদিংনা নুংঙাইবা ফাওবা হায়বসি মহৌশানি।
মরুপশিং, ঐখোয়না ঙসি ভারতকী চৎনবী অমসুং হেরিতেজকী মতাংদা ৱারী শারিবা অসিদা, ঐহাক্না ‘মন কী বাত’ অসিদা লৈবাক মীয়ামদা মীওই অনিবু শক্তাকচগে।
হৌজিক্কান্সিদা, তাঞ্জানিয়াগী মচিল-মনাও অনি, কিলি পাউল অমসুং মহাক্কী মচল নিমা অসি ফেসবুক, ত্বীত্তর অমসুং ইন্সতাগ্রামদা ই-পাউ অমা ওইরি অমসুং অদোম্না মখোয়গী মরমদা শোইদনা তারম্লগনি হায়না ঐহাক্না খল্লি।
মখোয়না ভারতকী ঈশৈ-নোংমাইবু য়াম্না পামজৈ অমসুং মসিনা মরম ওইরগা মখোয় অসি মমিং য়াম্না চৎলি।
মখোয়না ঈশৈ নোংমাইদা মচিন লেঙবগী মওং-মতৌনা মখোয়না হীরমসিদা কয়া য়াম্না কন্না হোৎনবগে হায়বা তাক্লি।
হন্দক্তসু, কিলি পাউলনা গনতন্ত্রা দিবস নুমিত্তা ঐখোয়গী নেস্নেল এন্থেম ওইরিবা ‘জন গন মন’ শকপগী ভিদিওসু য়াম্না কন্না ভাইরেল ওইখি।
মহাক্না নুমিৎ খরনিগী মমাংদসু লতা দিদিজীগী ঈশৈ অমা লান্থোক্তুনা ইকায় খুম্নবসু উৎখি।
মখোয়গী অসিগুম্বা অনৌবা থৌওং পাংথোকপা অসিগীদমক্তা ঐহাক্না কিলি অমসুং নিমা মচিল-মনাওবু য়াম্না থাগৎচরি।
নুমিৎ খরনিগী মমাংদসু, তাঞ্জানিয়াদা লৈবা ভারতকী এম্বেসীদা মহাকপু ইকায় খুম্নখি।
ভারতকী ঈশৈ-নোংমাইগী জাদু অসিদি অসুক্কী মতিক মগুন লৈখ্রে, মসিনা মীওই খুদিংবু নুংঙাইহল্লি, থৱাই তানা পামজহল্লি।
চহি খরগী মমাংদা, লৈবাক চাম্মা য়াংখৈ হেনবগী ঈশৈ-নোংমাই তৌবা মীওইশিংনা মশাগী লৈবাকশিংদা অমসুং মশাগী নাৎকী ফিজোল শেত্তুনা মহাত্মা গান্ধীনা পাম্নবা লেংজবা অমসুং বাপুগী খ্বাইদগী পামজরবা ভজন, ‘বৈশ্নব জন’বু মায় পাক্না লান্থোকখিববু ঐহাক্না ঙসিসু নীংশিংলি।
ভারতনা ঙসি নীংতম্বগী চহি ৭৫ শুরকপগী মরু ওইরবা কুমহৈ অমা পাংথোক্লিবা অসিদা মীরম লৈবাক্কী মীওই অমসুং শক্নাইরবা শৈশকপশিংবু কৌদুনা ভারতকী লৈবাক নীঙবগী ঈশৈ শকহন্দুনা লৈবাক নীংবগী ঈশৈগা মরী লৈননা অসিগুম্বা মান্নবা থৌরম কয়া পাংথোকপা য়াই।
মসিদা নত্তনা, করিগুম্বা কিলি অমসুং নিমানা তাঞ্জানিয়াদা ভারতকী ঈশৈদা মতৌ অসিগুম্না মচিন লেঙবা ঙম্লবদি, ঐখোয়গী লৈবাক অসিদা ঈশৈ মখল কয়া অমা লৈত্রো. . . ঐখোয়গী লৈবাক্কী তোঙানবা লোল কয়াদা.
 . . গুজরাতকী অঙাং অমনা তমিল ঈশৈদা.
 . . . কেরলাগী অঙাং অমনা অসামিজতা.
 . . . কন্নরগী অঙাংনা জম্মু অমসুং কশ্মিরগী লোলদা অসিগুম্না তৌবা য়ারোইদ্রো?
ঐখোয়না ‘এক ভারত-শ্রেস্থ ভারত’কী ইথিল থেংনবা য়াবা ফিভম অমা ঐখোয়না শেম্বা য়াইনা।
মসিদসু নত্তনা, ঐখোয়না নীংতম্বগী অমৃত মহোৎসবপু অনৌবা মওংদা পাংথোকপা য়াইনা।
ভারতকী লোলশিংগী মমিং চৎপা ঈশৈশিংবু মশাগী ওইবা মওংদা শকপগী ভিদিও শেমসি হায়না ঐহাক্না লৈবাক্কী নহারোলশিংগী মফমদা হায়জরি, অদোমসু য়াম্না থুনা মমিং চৎকনি!
লৈবাক্কী তোঙানবা মগুন চেনবগী মতৌবু অনৌবা চারোন শুরোন্দা শক্তাক্কনি।
ঐহাক্কী নুংশিরবা লৈবাক মীয়াম, ঐখোয়না নুমিৎ খরনিগী মমাংদা ইন্তর্নেস্নেল মদর লেংগ্বেজ দে পাংথোকখি।
ইমালোল হায়রিবা ৱাহৈ অসি কদাইদগী লাকপনো, মতৌ করম্না ওইরকপগে হায়বগী মতাংদা লৌশিং লৈবা মীওইশিংনা একাদমিক ওইবা ই-পাউ কয়া পীবা য়াই।
ঐহাক্না ইমা লোল হায়বসি ঐখোয়গী ইমানা ঐখোয়গী পুন্সি শেম্বীবগী থৌওংগুম্বনি হায়না মিৎয়েং চঙজগে, হায়রিবা থৌওং অসিগা চপ মান্ননা, ইমা লোলনা ঐখোয়গী পুন্সিবুসু শেম্মি।
ঐখোয়না ইশাগী ইমাবু ইন্থোকপা য়াদবগুম্না, ইমা লোলসু ইন্থোকপা য়াদে।
ঐহাক্না চহি কয়াগী মমাংদা অমেরিকাদা চৎলুবগী থৌওং অমা নীংশিংলি।
ঐহাক্না তোঙানবা ইমুং কয়া থেংনরুগনি হায়না খনখি।
ঐহাক্না তেলেগুগী ইমুং অমদা চৎখি অমসুং মফমদুদা য়াম্না নুংঙাইবা থৌদোক অমা উখি।
মখোয়না লৈরিবা লমদুগী মপান্দা চত্তবা ওইরগদি, থবক য়াম্না চিনবা ওইরবসু, ইমুং-মনুংগী মীওই খুদিংনা শোইদনা চাক্লেন পুন্না চামিন্নগনি অমসুং মতমদুদা তেলেগু লোল খক্তমক লোনগনি হায়বা কাঙলোন অমা শেম্মি হায়না পাউদমলকখি।
কাঙলোন অসি মফমদুদা পোকপা অঙাংশিংগীসু চৎনগনি।
মমা লোলবু অসিগুম্না নুংশিবগী মতৌ উবদা, ইমুং অসিনা ঐহাকপু মপুং ফানা শুমহৎখি।
মরুপশিং, নীংতম্বা ফংলবা চহি ৭৫গী মতুংদা ফাওবা, মীওই খরগী ওইনদি, মশাগী লোল, ফিজেৎ-চাজেৎ, চাকচা-য়ুথক্কী মতাংদা অকক্নবা লৈদুনা ৱাখলদা চমম্নবা পোকপগী থৌওং থেংনরি।
অদুবু মালেমগী অতোপ্পা মফমশিংদদি, অসিগুম্বা থৌওং লৈতে।
ইশাগী ইমা লোল হায়বসিদি ঐখোয়না চাউথোকচবগা লোয়ননা ঙাংগদবনি।
অদুগা ঐখোয়গী ভারত্তি লোলগী মতাংদা অসুক য়াম্না ইনাক খুনখ্রে, ঐখোয়গা চাংদম্নবা য়াবা লৈবাক অমত্তা লৈতে।
কশ্মিরদগী কন্যাকুমারী ফাওবা, কৎচতগী কোহিমা ফাওবগী মরক্তা লোইরিবা লোল চাম্মা চাম্মা, দাইলেক্ত লিশিং কয়া অসি অমনা অমদগী তোঙাল্লবসু, অমগা অমগা পুনবগী মতৌ লৈরি, লোল ময়াম অমসুং ফোংদোক্লিবদি অমখক হায়বগী মগুন চেল্লিবা অসিনা ঐখোয়গী লোলগী খ্বাইদগী ফজরবা মগুন্নি।
ঐখোয়না ঐখোয় মশেলদগী লেপ্তনা তম্নদুনা ঐখোয়গী লোলশিং অসিনা চহি চা কয়া চঙনা চাউখৎলক্লি অমসুং ঐখোয় ইশানা মসিবু হেন্না ফজহল্লি, অমনা অমগী লোলবু চাউখৎহল্লি।
মালেমগী খ্বাইদগী লিবা লোল, তমিল লোল অসি ভারত্তা লৈ অমসুং মালেমগী ওইবা অসিগুম্বা মশক থোকপা হেরিতেজ অমা ঐখোয়গী নাক্তা লৈবগীদমক্তা ভারত মচা খুদিংনা চাউথোকচফম থোকই।
মসিগা মান্ননা, অরিবা মতমগী স্ক্রিপচর কয়াসু লৈরি, মখোয়না ফোংদোকপশিং অসিসু ঐখোয়গী সংস্কৃত লোলদা য়াওরি।
ভারতকী মীয়াম্না মখোয়না ইমা লোল মখল ১২১গা মরী লৈনবগীদমক্তা চাউথোকচদগবনি অমসুং মসিগী মরক্তগী লোল ১৪দি মীওই করোর ১ হেনবনা মশাগী নোংমগী পুন্সিদা ঙাংনরিবনি।
মসিনা হায়বদি, ঐখোয়গী লৈবাক্তা তোঙানবা লোল ১৪গা মরী লৈনদুনা লৈরিবা অপুনবা মীশিং য়ৌনা মীশিং লৈবা য়ুরোপকী লৈবাক অমত্তা লৈবা নত্তে হায়বনি।
ইং ২০১৯দা, হিন্দি অসি মালেমগী মনুংদা খ্বাইদগী য়াম্না ঙাংনবা অহুমশুবা লোলগী থাক্তা থমখ্রবনি।
ভারত মচা খুদিংনা মসিগীদমক্তা চাউথোকচদগবনি।
লোল হায়বসি করিগুম্বা অমা ফোংদোকপগী পাম্বৈখক ওইবা নত্তে, মসিনা খুন্নাই অমগী চৎনবী অমসুং হেরিতেজ য়োকখৎপদসু তেংবাংলিবনি।
সুর্জন পারোহিজীনসু মশাগী লোলগী হেরিতেজপু কন্নবা মান্নবা থবক কয়া সুরিনামদা পাংথোক্লি।
মহাক্না থা অসিগী ২দা চহি ৮৪ মপুং ফাখ্রে।
মহাক্কী মপা-মপুশিংনা চহি কয়াগী মমাংদা শিন্মী লিশিং কয়া অমগা লোয়ননা পুন্সি মহিং তান্নবগীদমক্তা সুরিনামদা চৎখিবনি।
সুরিনাম পারোহিজীনা হিন্দিদা ফজরবা শৈরেং কয়া ই; মহাক্কী মমিং অসি মফমদুগী লৈবাক্কী কবিশিংগী মরক্তা খঙনবদা য়াওরিবনি।
মসিনা হায়বদি, ঙসিগী মতমসিদসু মহাক্কী থম্মোইদা হিন্দুস্তানগী মীহুল হুল্লি হায়বনি; মহাক্কী থবক খুদিংদা ভারতকী লৈহাওগী মনম চেল্লি।
সুরিনামগী মীয়াম্না সুর্জন পারোহিজীগী মমিংদা ম্যুজিয়ম অমসু শারে।
ঐহাক্না মহাকপু ইং ২০১৫দা ইকায় খুম্নবা উৎপগী খুদোংচাবা ফংখিবসিদা য়াম্না নুংঙাইবা ফাওই।
মরুপশিং, ঙসি, হায়বদি, ফেব্রুৱারী ২৭ অসি মরাথী ভাষা গৌরব দিবসসু ওই।
“সর্ব মরাথী বন্ধু ভগিনিনা মরাথী ভাষা দিনাচ্য হার্দিক শুভেচ্ছা”।
ঙসিগী নুমিৎ অসিদি মরাথী কবিরাজ, বিষ্ণু বামন শির্বাদকরজী, শ্রীমান কুসুমাগ্রাজজীগী মফমদা কত্থোক্লবনি।
ঙসি অসি কুসুমাগ্রাজজীগী মপোক কুমওনসু ওই।
কুসুমাগ্রাজজীনা মরাথীদা শৈরেং, নাতক কয়া অমা ইরমখি অমসুং মরাথী খোরিলোলবু অনৌবা থাক্তা পুখৎলমখি।
মরুপশিং, ঐখোয়গী লোলশিংদা মশাগী ওইবা অখন্নবা ময়েক লৈ; ইমালোলশিংগী মশাগী সাইন্স লৈজৈ।
অসিগুম্বা সাইন্স অসিবু নীংথিনা খঙনবগীদমক্তা, লোকেলগী লোলশিংবু নৈনবগী হীরমদা নেস্নেল এজুকেসন পোলিসীদা অহেনবা মিৎয়েং চঙখ্রবনি।
প্রোফেস্নেল কোর্সশিংসু হায়রিবা লম-লমগী লোলশিংদা তাকপীনবা হোৎনবগী থৌওং কয়াসু লৈরে।
নীংতম্বগী অমৃতকী মতমসিদা, অসিগুম্না হোৎনরিবা অসিদা ঐখোয় খুদিংনা তেংবাংগদবনি, থবক অসিদি ইশাবু ইকায় খুম্নবগী মওং তাকপা থৌওংনি।
অদোম্না ঙাংলিবা ইমালোলগী মগুনগী মতাংদা অদোম খুদিংনা খঙনবা অমসুং মসিগী মরমদা লোল অসিদা করিগুম্বা খরা ইনবা ঐহাক্না হায়জনীংই।
মরুপশিং, ঐহাক্না ঐহাক্কী মরুপ অমসুং কেনয়াগী প্রধান মন্ত্রী, রাইলা ওদিঙ্গাগা নুমিৎ খরনিগী মমাংদা উন্নখি।
থৌদোক অসি য়াম্না নুংঙাইবা থৌদোক অমা ওইখি, অদুগা থৱাই নুংঙাইতবা থৌদোক অমসু ওইখি।
ঐখোয়না য়াম্না নক্নবা মরী লৈবনা, য়াম্না ফোংনা খন্ন-নৈনখি।
ঐখোয়না ৱারী শারিঙৈগী মরক্তা, ওদিঙ্গাজীনা মহাক্কী মচানুপীগী মতাংদা ৱারী শারকখি।
মহাক্কী মচানুপী, রোসমেরীদা ব্রেন ত্যুমর অমা লৈরে অমসুং মসিনা মরম ওইরগা সর্জরী তৌবা তাখি।
মসিগী সাইদ ইফেক্ত অমা ওইনা, রোসমেরী অসি মমিৎ তাঙলমগে খজিক্তং ঙায়রমখি, মহাক্না উবগী শক্তি মাঙখি।
মহাক্কী মচানুপীগী মফমদা করি থোক্লমগনি হায়বা অদোম্নসু খঙলমগনি, অমসুং মহাক্কী পাবুংগী করম্বা ফিভম ওইরমগনি হায়বসু ঐখোয়না খঙবা ঙমগনি।
মালেমগী হোস্পিতাল খুদিংদা মহাক্না য়েংলে, মহাক্না মচানুপী লাইয়েংবগীদমক্তা য়েংদবা মরু ওইবা হোস্পিতাল অমত্তা লৈত্রে।
মহাক্না মালেমগী চাউর-চাউরবা লৈবাক কয়া থিখি, অদুবু মায় পাকপা অমত্তা ফংখিদে, থাজবা পুম্নমক মাঙখি অমসুগ মহাক্কী ইমুং মনুংদা অৱাবগী মতৌনা থল্লমখি।
তাল্লক অসিদা, কনাগুম্বা মীওই অমনা মহাক্কী মফমদা ভারত্তা চত্তুনা অয়ুরবেদগী লাইয়েং অমুক্তং য়েংনবা তাকপীখি।
মহাক্না হোৎনবা য়াবা কয়া হোৎনরুরবা অমসুং মসিদগী য়াম্না ৱারবসু, অমুক্তং ওইরবসু চত্তুনা করি থোক্কে য়েংগে হায়না খনখি।
মহাক্না ভারত্তা লাকখি, কেরলাদা লৈবা অয়ুর্বেদগী হোস্পিতাল অমদা মচানুপীগী লাইয়েংবা হৌখি।
মহাক্কী মচানুপীনা মফমদুদা মতম শাংনা লৈখি।
অয়ুর্বেদগী লাইয়েংনা অসুক্কী মতিক ফবগী চাং অসি কমাইনা তৌই হায়বদা, রোসমেরীনা নীংথিজনা উবা ফংলকখি।
রোসমেরীগী মফমদা অনৌবা পুন্সি অমা লাকপগুমখি অমসুং মহাক্না মপুং ফানা উবা ঙম্লকখিবসিদা করি ফাওরমগনি অমুক্তা খনবীয়ু।
ইমুং অপুনবদা অনৌবা থাজবা লাকপসিদা ওদিঙ্গাজীনা ঐহাক্কী ইফমদা পাউদম্বদা মপুক্নিং য়াম্না নুংশিরকখি অমসুং অয়ুর্বেদগী লৌশিং অমসুং সাইন্স অসি কেনয়াদা পুবা পাম্মি হায়না ফোংদোকখি।
লাইয়েং অসিদা শিজিন্নরিবা পাম্বীশিং অসিবু মখোয়না থাজগনি অমসুং মসিদগী মহাক্কী মীয়াম্না কান্নবা য়াম্না লৌবা ঙম্নবা মহাক্না অঙম্বা থাক্তা হোৎনগনি।
ঐখোয়গী লমদম অমসুং চৎনবীদগী থোকখিবা করিগুম্বা অমনা কনাগুম্বা মীওই অমগী অৱাবা কোকহনবদা অসুক য়াম্না তেংবাংবা অসি ঐহাক্কী ওইনা য়াম্না নুংঙাইবা ৱাফম অমনি।
অদোমসু মসি তাবদা নুংঙাইবা ফাওগনি।
করম্বা ভারত মচানবু মসিদা চাউথোক্লোইদগে?
ওদিঙ্গাজীখক্তা নত্তনা, মালেম শিনবা থুংবগী মীওই লাখ কয়ানা অয়ুর্বেদদগী অসিগুম্বা মান্নবা কান্নবা কয়া ফংখ্রে হায়বসি ঐখোয় খুদিংনা খঙলবনি।
ব্রিতেনগী প্রিন্স চার্ল্স অসিসু অয়ুর্বেদবু য়াম্না শীংথাজবা মীওই অমনি।
ঐহাক্না মহাক্কা উন্নবা খুদিংগী, মহাক্না অয়ুর্বেদবু শোইদনা পনগনি।
মহাক্না ভারত্তা লৈবা অয়ুর্বেদগী ইন্সতিত্যুসন কয়াগী মতাংদসু লোইনা খঙই।
মরুপশিং, মমাংগী চহি ৭ অসিদা লৈবাক অসিদা অয়ুর্বেদবু হেন্না খুমাং চাউশিলহন্নবা অহেনবা মিৎয়েং কয়া চঙখ্রে।
অয়ুশ মন্ত্রালয় শেমখিবা অসিসু ঐখোয়গী নাৎকী হিদাক লাংথক অমসুং হকশেলগী পথাপ্পু মমিং হেন্না চৎহনবগী ৱারেপ্পু মপাঙ্গল হাপ্নবগীদমক্তনি।
অয়ুর্বেদগী হীরমগা মরী লৈনবা স্তার্ত-অপ কয়া অমা মমাংগী চহি খরদা থোক্লকখিবা অসিদসু ঐহাক্না নুংঙাইবা ফাওই।
অয়ূশ স্তার্ত-অপ চেলেঞ্জসু থা অসিগী অঙনবদা হৌখ্রে।
চেলেঞ্জ অসিগী পান্দমদি, লম অসিদা মথৌ তৌরিবা স্তার্ত-অপশিংবু মশক খঙদোক্তুনা তেংবাংবনি।
লম অসিদা থবক তৌরিবা নহাশিংদা মখোয়না চেলেঞ্জ অসিদা শরুক য়াবীয়ু হায়না ঐহাক্না হায়জরি।
মরুপশিং, মীয়াম্না করিগুম্বা অমা পুন্না পাংথোক্কে হায়না খনখ্রবদি, মখোয়না মশক থোকপা থবক পাংথোকপা ঙম্মি।
মীয়াম্না শরুক য়াদুনা, পুন্না হোৎনমিন্নদুনা মশক থোকপা থৌদাং য়াখিদুনা খুন্নাইদা অচৌবা অহোংবা পুরকপগী থৌওং কয়া অমা থোকখ্রে।
‘মিসন জল থল’ হায়না কৌবা অসিগুম্বা মীয়ামগী ইহৌ অমদি হৌজিক হৌজিক কশ্মিরগী শ্রীনগরদা চত্থরি।
থৌওং অসিদি শ্রীনগরগী পুখ্রি অমসুং পাৎশিংবু শেংদোক্তুনা হান্নগী ফজবা ফিভমদা হঞ্জিল্লকহন্নবা হোৎনবগী তোপ-তোপ্পা মওংগী থৌওং অমনি।
‘মিসন জল থল’ অসিনা “কুশাল সার” অমসুং “গিল সার”দা অহেনবা মিৎয়েং চঙলি।
মীয়াম্না শরুক য়াবগা লোয়ননা, ইহৌ অসিদা তেক্নোলোজীগী তেংবাং কয়াসু লৌরি।
লম খোপচিনবা অমসুং আইনগী ৱাংমদা শেমগৎ-শাগৎপগী থৌওং পাংথোকপা থিদোক্নবগীদমক্তা, মফম অসিগী ফোর্মেল সর্ভে অমসু পাংথোকখ্রে।
মসিগা লোয়ননা, প্লাস্তিক্কী ফত্ত-হৌদি লৌথোক্নবা অমসুং ফত্ত-হৌদি শেংদোকপগী কেম্পেন অমসু হৌদোকখ্রে।
মিসন অসিগী অনিশুবা তাঙ্কক্কী মনুং চনবা ওইনা, পাৎ অসিবু থনহল্লিবা অরিবা ৱাতর চেনেল অমসুং ইফুৎ ১৯শিংবু হান্নগী ফিভমদা হঞ্জিনহল্লক্নবা হোৎনরি।
মসিগী রেস্তোরেসন প্রোজেক্ত অসিগী মতাংদা মীয়ামদা খঙবা হেলহন্নবগীদমক্তা নহাশিংবুসু ৱাতর এম্বেসেদর ওইহনখি।
হৌজিক্তি, লমদমসিগী মীয়াম্না “গিল সার পাৎ”তা তাবা মাইগ্রেতরী উচেক অমসুং ঙাগী মশিং হেনগৎহন্নবা কন্না হোৎনরি অমসুং উচেক অমসুং ঙাশিং অসিবু উবদা নুংঙাইজবসু ফাওনরি।
অসিগুম্বা মশক থোকপা থৌওং অসিগীদমক্তা ঐহাক্না শ্রীনগরগী মীয়াম্বু থাগৎচরি।
মরুপশিং, লৈবাক অসিনা চহি ৮গী মমাংদা হৌদোকখিবা ‘ক্লিন ইন্দিয়া মিসন’ অসিনা মতমগী মতুং ইন্না শরুক য়াম্না পাকথোক চাউথোক্লে, অনৌবা থৌওং কয়া অমসু হাপচিল্লে।
অদোম্না ভারতকী মফমশিংদা চৎপা খুদিংদা, লম-তু নান্না থম্বগী করিগুম্বা হোৎনবগী থৌওং অমদি মফম খুদিংদা উবা ফংগনি।
অসমগী কোক্রাঝারদা পাংথোকপা অসিগুম্বা থৌওং অমগী মতাংদা ঐহাক্না খঙবা ঙম্লে।
মফমসিদা, অয়ুক্কী ৱাকিং চৎপা মীওই কাঙবু অমনা ‘ক্লিন অমসুং গ্রীন কোক্রাঝার’ মিসনগী মখাদা য়াম্না শিংথানীংঙাই ওইবা থবক পায়খৎলি।
অনৌবা ফ্লাইওভর লৈবা মফমগী কিলোমীতর অহুম শাংবা শোরোক অসিবু শেংদোক্তুনা লু-নানবগী পাউজেল অমা মখোয় খুদিংনা পীরি।
মসিগা মান্নবা ওইনা, ভিশাখাপত্নমগী ‘ক্লিন ইন্দিয়া কেম্পেন’গী মখাদা, পোলীথিনগী মহুত্তা ফিগী খাও ওইনা শিজিন্নহল্লি।
মফম অসিগী মীয়াম্না অকোয়বগী ফিভম্বু লু-নান্না থম্নবগীদমক্তা সিঙ্গল য়ুজ প্লাস্তিক্কী পোত্থোকশিংগী মাইয়োক্তা মখোয়না থবক পায়খৎপগী মতৌসু উবা ফংলি।
মসিগা লোয়ননা, হায়রিবা মীয়ামশিং অসিনা য়ুম-য়ুমদা লৈবা ফত্ত-হৌদিশিংবু তোখায়না থম্বগী মতাংদা ৱারোল খঙহন্নবা পাউজেলসু শন্দোক্লি।
মুম্বাইগী সোমাইয়া কোলেজকী মহৈরোইশিংনসু লু-নান্না থম্বগী কেম্পেন অসিগী মনুংদা ফজহনবগী থৌওংসু মনুং চলহনখ্রে।
মখোয়না নীংথিরবা পেন্তিংশিংনা কলয়ান রেলৱে স্তেসনগী ফক্লাংশিংবু লৈতেংলি।
রাজস্থানগী সৱাই মাধোপুরগী ইথিল পীবা খুদম অমসু ঐহাক্না খঙবা ঙম্লে।
মফমসিগী নহাশিংনা রন্থাম্বোরদা ‘মিসন বেস্ত প্লাস্তিক’ কৌবা কেম্পেন অমা হৌদোক্লে অমসুং মসিগী মনুং চন্না, রনথাম্বোরগী উমংদগী প্লাস্তিক অমসুং পোলীথিন লৌথোক্লি।
সবকা প্রয়াস, মীপুম খুদিংনা হোৎনমিন্নবগী ইথিলনা লৈবাক অসিদা মীয়াম্না শরুক য়াবগী থৌওংদা মপাঙ্গল হাপ্লি অমসুং মীয়াম পুন্না শরুক য়ারবদি, খ্বাইদগী চাউবা পান্দমসু শোইদনা ফংবা ঙম্লে।
ঐহাক্কী নুংশিরবা লৈবাক মীয়াম, ঙসিদগী নুমিৎ খরনিগী মতুংদা, মার্চ ৮দা মালেম শিনবা থুংবদা মালেমগী নুপীশিংগী নুমিৎ পাংথোক্লগনি।
ঐখোয়না ‘মন কী বাত’ অসিদা নুপীগী থৌনা, স্কিল অমসুং হৈ-শিংবগা মরী লৈনবা খুদম কয়া অমা তাক্লি।
ঙসিসু, স্কিল ইন্দিয়া, সেল্ফ হেল্প গ্রুপ, অপীকপা নত্ত্রগা অচৌবা ইন্দস্ত্রী ওইরো, নুপীশিংনা হীরম খুদিংদা লুচিংবগী চুক্লি পায়রি।
য়েংলু-য়েংলু খুদিংদা নুপীশিংনা অরিবা মতমগী চৎনবীবু অরানবা ওইহল্লি।
ঐখোয়গী লৈবাক অসিদা ঙসিসি নুপীশিংনা পার্লিয়ামেন্ততগী হৌরগা পঞ্চায়ত ফাওবগী হীরম কয়াদা অনৌবা থাক্তা কাখৎলি।
নুপীশিংনা আর্মীদসু অনৌবা অমসুং অচৌবা ফমশিংদা মশাগী থৌদাং য়াদুনা লৈবাক ঙাক শেল্লি।
মমাং থাদা পাংথোকখিবা গনতন্ত্রা দিবস নুমিত্তসু, নুপীশিংনা হৌজিক্কান মতমগী ফাইতর প্লেন পাইবগী শক্তম উবা ফংখি।
নুপীমচাশিংবু সাইনিক স্কুলদা মিং চনবদা অথিংবা লৈরম্বদুসু লৈবাক অসিনা লৌথোকখ্রে অমসুং লৈবাক শিনবা থুংবগী সাইনিক স্কুলশিংদা নুপীমচাশিংনা মিন চন্নরি।
মান্নবা ওইনা, স্তার্ত-অপকী মালেমদা অমুক য়েংসি।
ইকুই কুইদ্রিবা চহিশিংগী মনুংদা লৈবাক অসিদা অনৌবা স্তার্ত-অপ লিশিং কয়া হৌদোকখ্রে।
স্তার্ত-অপশিং অসিগী তংখায়গী চাংদা নুপীশিংনা দাইরেক্তর ওইরি।
লৈবাক অসিনা নুপা অমসুং নুপীশিংগী লুহোংবগী অমত্তা ওইবা মান্নবা চহি লেপ্তুনা মখোয়দা মান্নবা হক ফংহল্লি।
মসিনা মরম ওইরগা, হীরম খুদিংদা নুপীশিংনা শরুক য়াবগী চাং হেনগৎলক্লি।
লৈবাক অসিদা লাক্লিবা মরু ওইবা অতোপ্পা অহোংবা অমসু অদোম্না উরম্লগনি।
মসিগী অহোংবা অসিদি ঐখোয়গী সোসিএল কেম্পেনশিংগী মায় পাকপা অসিনি।
‘বেতি বচাও, বেতি পরহাও’গী মায় পাকপগী খুদম লৌরসি, ঙসিদি লৈবাক্কী সেক্স রেসিও য়াম্না ফগৎলে।
স্কুল কাবা নুপীমচাশিংগী মশিংসু য়াম্না হেনগৎলে।
হীরম অসিগা মরী লৈননা, ঐখোয়গী নুপীমচাশিংনা স্কুলদগী দ্রোপ আউত তৌদনবা হোৎনবা অসি ঐখোয়গী থৌদাং ওইগদবনি।
মান্নবা অমা ওইনা, লৈবাক অসিগী নুপীশিংনা ‘স্বচ্ছ ভারত অভিয়ান’গী মখাদা ফোংনা অমাংশঙ তৌবগী চৎনবীদগী মনীং তম্লে।
ত্রিপল তলাক্কুম্বা খুন্নাইগী ফত্তবা অমসু লোইশিল্লে।
ত্রিপল তলাক্কী মাইয়োক্তা আইন হেক লৈরকখিবদগী, লৈবাক অসিদা থোকপা ত্রিপল তলাক্কী কেসকী চাংনা ৮০% হন্থরে।
অসিগুম্বা ময়াম অসিবু অসুক য়াম্না তেল্লবা মতমগী মনুংদা করম্না ওইথোক্লিবনো?
মসিগী অহোংবা লাকপগী মরমদি নুপী মশামক্না অহোংবা অসিবু লুচিংবা অমসুং লৈবাক অসিদা পায়খৎলিবা চাউখৎ-থৌরাংগী খোঙথাংশিংনি।
ঐহাক্কী নুংশিরবা লৈবাক মীয়াম, হয়েংগী ফেব্রুৱারী ২৮গী নুমিৎ অসিদি ‘লৈবাক্কী সাইন্সকী নুমিৎ’নি।
নুমিৎ অসি রমন ইফেক্ত পুথোকখিবগী নুমিৎকীদমক্তসু খঙনৈ।
ঐহাক্না সি. ভি. রমনজীগা লোয়ননা ঐখোয়গী সাইন্সকী খোঙচত্তা মশক থোক্না শরুক তমখিবা সাইন্তিস্ত খুদিংমকপু ইকায় খুম্নরি।
মরুপশিং, তেক্নোলোজীনা ঐখোয়গী পুন্সিদা লাইহনবা অমসুং চমথোকহনবগী মতাংদা মরু ওইবা ফম অমা কনখ্রে।
করম্বা তেক্নোলোজী অসি ফবগে অমসুং তেক্নোলোজী অদুবু করম্না হেন্না কান্ননবা শিজিন্নগদগে হায়বগী মতাংদা ঐখোয়না নীংথিজনা খঙলে।
অদুবু, তেক্নোলোজী অদুনা য়ুম্ফম ওইবা মরী লৈনবা সাইন্সকী মতাংদা ঐখোয়গী ইমুংগী অঙাংশিংদা খঙহনবগী মতাংদদি ঐখোয়না লায়থোক্লি।
মসিগী সাইন্সকী নুমিৎ অসিদা, ঐখোয়গী অঙাংশিংদা সাইন্সকী ৱাখল্লোন চেলহন্নবা হোৎনবা হৌরসি হায়না ঐহাক্না ইমুং খুদিংগী মফমদা হায়জরি।
হৌজিক, উবদা ৱানা থোকপগী খুদম অমা লৌরসি, অনোক উপ্লবা মতুংদা ময়েক শেংনা উবা হেনগৎলি, মসিনা করম্বা সাইন্সতা য়ুম্ফম ওইবগে হায়বসি অঙাংশিংদা লায়না তাকপা য়াই।
অনোক্তা য়েংদুনা মদুগী নুংঙাইবা অদুখক লৌগদবা নত্তে।
অদোম্না, চে মচেৎ অমদা মসিগী মতাংদা অঙাংদা লায়না তাকপা য়াই।
হৌজিক, অঙাংশিংনা মোবাইল ফোন শিজিন্নৈকো. . . কালকুলেতরনা করম্না মথৌ তৌবগে, রিমোৎ কন্ত্রোলনা মথৌ করম্না তৌবগে, সেন্সর হায়বসিনা করিনো তাকপীবা য়াই।
মসিগা লোয়ননা, য়ুমদা খন্ন-নৈনবা য়াবা সাইন্তিফিক ওইবা পোৎলম কয়া অমা লৈ।
থৌওং অমা থোক্লিবসি করিনা থোকহনবনো হায়বনচিংবা ইমুং অমদা শিজিন্নরিবা পোৎলমশিংগী মতাংদা লৈবা সাইন্সকী মতাংদাব তাকপা য়াই।
অদুগা, ঐখোয়না অঙাংশিংগা লোয়ননা থৱানমিচাক য়েংমিন্নবা য়াওরবরা?
নুমিদাংগী মতমদা থৱানমিচাক্কী মতাংদা ৱারী শাবা য়াই।
কন্সতেল্লেসন তোঙান-তোঙানবা কয়া থোক্লি, মসিগী মরমদা মখোয়দা তাকপা য়াই।
ঐখোয়না অসিগুম্বা কয়া পাংথোকপা মতমদা, অঙাংশিংগী মফমদা ফিজিক্স অমসুং এস্ত্রোনোমীগী মতাংদা পুক্নিং চিংশিন্দুনা পামহনবা য়াই।
হৌজিক্কান্দি থৱানমিচাক অমসুং গ্রহশিংগী মফম খঙবা য়াবা এপ কয়া অমা লৈরে।
অতিয়াদা উবা থৱানমিচাক অদোম্না মশক তাকপীবা য়াই অমসুং মখোয়গী মরমদা খঙদোকপা য়াই।
স্তার্ত-অপশিংনা মখোয়গী স্কিল অমসুং সাইন্তিফিক ওইবা মওং-মতৌবু লৈবাক শেম্বগী থৌওংদা শিজিন্নবা য়াই ঐহাক্না মখোয়গী মফমদা হায়গনি।
মসিদি ঐখোয় পুম্নমক্না লৈবাক্কী মফমদা লৈবা কলেক্তিব সাইন্তিফিক রেস্পোন্সিবিলিতী অমসু ওইরিবনি।
খুদম ওইনা, ঐখোয়গী স্তার্ত-অপশিংনা ভর্চুএল রিএলিতীগী মালেমগী মতাংদা মশক থোকপা থবক তৌবগী ফিভম উবা ফংলি।
ভর্চুএল ক্লাসকী হৌজিক্কী মতমসিদা, অসিগুম্বা ভর্চুএল লেব অমবুসু অঙাংশিংগীদমক্তা খল্লগা শেম্বা য়াই।
ঐখোয়না অঙাংশিংবু য়ুমদা ফম্না ফম্না ভর্চুএল রিএলিতীগী খুত্থাংদা কেমিস্ত্রীগী লেব অমদা চৎহনবা য়াই।
ঐহাক্না ওজা অমসুং মমা-মপা ওইবশিংদা অঙাংশিংদা ৱাহং হংনীংনবা পুক্নিং থৌগৎপীয়ু অমসুং মখোয়গা পুন্দুনা মদুগী পাউখুমসু থীদোকমিন্নৌ হায়না হায়জনীংই।
ঙসি, ঐহাক্না ভারতকী সাইন্তিস্তশিংনা কোরোনাগা লান্থেংনবদা লৌরিবা থৌদাংবু থাগৎপা ফোংদোকচগে।
মখোয়না কন্না হোৎনবদগী, মালেমদা মশক থোক্না তেংবাংখিবা ভারত্তা শাবা ভেক্সিন পুথোকপা ঙম্লিবনি।
মসিদি সাইন্তিস্তশিংনা মীওইবা খুন্নাইদা তম্বা খুদোলনি।
ঐহাক্কী নুংশিরবা লৈবাক মীয়াম, ঐখোয়না হন্দকসু হীরম কয়াগী মতাংদা নৈনরে।
লাক্কদৌরিবা মার্চ থাদা কুমহৈ কয়া অমা পরিং নাইনা লৈরে।
শিবরাত্রী লৈরে, নুমিৎ খরনিগী মতুংদা ঐখোয়না হলিগীদমক্তা অমুক্কা শেম শাবা হৌরগনি।
হোলি হায়বসি ঐখোয় পুম্নমকপু অমত্তা ওইহনবা কুমহৈ অমনি।
কুমহৈ অসিদা অনকপা-অরাপ্পা, মীতোপ, অপীকপা অচৌবা, কল্লক-মীহৌবা খুদিংমক মাঙখি।
মরম অসিনা, নুংশি চান্নবগী মচুনা হোলিগী মচুশিংদগী হেন্না কল্লি হায়নরিবনি।
হোলিগী গুজিয়াগা লোয়ননা, মরীগী মরক্তা তোপ-তোপ্পা ফজবা অমসু লৈরিবনি।
ঐখোয়না মরী অসিবু অমুক্কা হেন্না চেৎশিলহনবা তাবনি।
মরী অমা হায়বসি ইশাগী ইমুংগী মীওইগী মরক্তা লৈবখক নত্তে, ঐখোয়গী হেন্না চাউরবা ইমুংগী মীওইগী মরক্তা লৈরিবা মরী অসিসু অমনি।
মসিবু ঐখোয়না ইন্দুনা চৎনবা খ্বাইদগী মরু ওইবা পাম্বৈ নীংশিংবা তাই।
মসিদি, কুমহৈ অসিবু ‘ভোকেল ফোর লোকেল’গী খুত্থাংদা পাংথোকপা অসিবুনি।
অদোম্না কুমহৈগী মনুংদা লোকেলগী পোত্থোক লৈগদবনি, অদু ওইরবদি, অদোমগী অকোয়বদা লৈরিবা মীওইশিংগী পুন্সিসু মচুনা থনগনি।
ঐখোয়গী লৈবাক অসিনা কোরোনাগা লান্থেংনবদা থেংনরিবা মায় পাকপশিং অসিনা কুমহৈগী হরাও নুংঙাইবসু শরুক য়াম্না হেনগৎহল্লে।
অসিগুম্বা ৱাখল্লোনগা লোয়ননা, ঐখোয়না কুমহৈ অসি পাংথোক্কদবনি, অদুগা মান্নবা মতমদা, ঐখোয়না চেকশিনবগী তঙাই ফদবসু লৈ।
ঐহাক্না মীয়াম খুদিংবু নুংঙাইরবা হোলিগী কুমহৈগী কুম অমগী য়াইফ পাউজেল পীজরি।
ঐহাক্না অদোমগী ৱারোল, চিথি অমসুং পাউতাক মতম পুম্বদা ঙাইদুনা লৈগনি।
পুম্নমকপু থাগৎচরি!
