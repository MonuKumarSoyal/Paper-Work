ঐগী নুংশিরবা লৈবাক মীয়াম, খুরুমজরি‍।
নুমিৎ খরনিগী মমাঙদা লৌখিবা পিকচর খরা, নীংশিংনিংঙাই ওইরবা তাঙ্কক খরা হৌজিকসু মীৎমাঙসিদা লৈরি‍।
মরম অসিনা হন্দক্কী মন কি বাত অসিদি হায়রিবা তাঙ্ককশিংদুদগী হৌরসি‍।
তোকিও ওলিম্পিক্সতা ভারতকী শান্নরোয়শিং মচু অহুমগী ফিরাল পায়রদুনা চৎপা উবদা ঐখক্তা নত্তনা লৈবাক পুম্ববু মথুম মরাং হৌহনখি… লৈবাক পুম্বনা লানগী খোল্লাউ “বিজয় ভব – মায় পাক্লকউ” হায়বা খোল্লাউ অমত্তা ওইনা লাউবগুম্না ফাওখি‍।
শান্নরোয়শিং অদুনা ভারত থাদোকখিবদা মতমদা, ঐনা মখোয়গা ৱারী ৱাতায় শানবগী তাঞ্জা ফংখি অমদি মখোয়গী মরমদা খঙলগা লৈবাক মীয়ামদা পাউদমবা ফংখি‍।
শান্নরোয়শিং অসিনা ঙসি মখোয়না লৈরিবা ফম্পাক অসি মশিং থিঙমদ্রবা পুন্সিগী পল কয়া লান্থোক্লগা য়ৌরক্লিবনি‍।
ঙসি মখোয়দা অদোম্না নুংশিবা অমদি শৌগৎপিবগী থৌনা য়াওরি, মরম অসিননি ঐখোয় পুন্না মখোয়দা য়াইফ-পাউজেল পীমিন্নসি, মখোয়বু পুক্নিং থৌগৎসি হায়রিবসি‍।
সোসিও মিদিয়াদা ওলিম্পিক্সকী শান্নরোয়শিংবু শৌগৎনবগীদমক ঐখোয়গী ভিক্তরী পঞ্চ কেম্পেন হৌখ্রে‍।
অদোমগী ভিক্তরী পঞ্চ অদোমগী কাঙবুগা য়ৌহনবিয়ু – ভারতকীদমক পুক্নিং থৌগৎসি‍।
মরূপশিং, লৈবাকসিগী মা ঙাক্তুনা মচু অহুমগী ফিরাল পায়রিবা ময়ামদুবু ইকায় খুম্নবদা পুক্নিং নুংশিবা হায়বসি মহৌশানি‍।
লৈবাক নীংবগী ইথিলনা ঐখোয়বু অমত্তা ওইনা পুনশিল্লি‍।
হয়েংদি, হায়বদি জুলাই ২৬ অসি কার্গিল বিজয় দিবসসু তারি‍।
কার্গিল লান্ফম অসি মালেম পুম্বনা উখ্রবা ভারতকী খুৎলায় পায়বা লান্মীগী মথৌনা অমসুং খাঙবা কনবগী খুদম অমনি‍।
হন্দক্কী ওইনদি চাউথোকচবনা থল্লবা নুমিৎ অসি অম্রিত মহোতসব মরক্তা পাঙথোক্কদৌরি‍।
মরম অসিননি নুমিৎ অসি হেন্না অখন্নবা ওইরক্লিবসি‍।
অদোমসু কার্গিলগী ইনোৎ হাপ্নিংঙাই ওইরবা ৱারীশিং পাহন্নিংই… ঐখোয় পুম্বা কার্গিলগী থৌনা ফরবশিংগী মফমদা ইকোক নোনসি‍।
মরূপশিং, হন্দক্কী ওগস্ত ১৫ অসিদা লৈবাক অসিনা নীংতম্বগী ৭৫শুবা চহিদা খোঙ থাংজিনগদৌরিবনি‍।
ঐখোয়না লৈবাকসিনা চহি চা কয়া ঙাইজরকখিবা নীংতম্বগী ৭৫শুবা চহিগী থৌরম উবা ‍ফংগদৌরিবা অসি য়াম্নমক লাইবক ফবনি‍।
নীংতম্বগী ৭৫শুবা চহি অসি পাঙথোক্নবগীদমক বাপুগী সাবরমতি আশ্রমদগী মার্চ ১২দা অম্রিত মহোতসব হৌদোকখিবা অদোম নীংশিংবিরমগনি‍।
নুমিৎ অসিমক্তদা বাপুগী দান্দি খোঙচৎপুসু নৌনা হিংগৎহনখি… অদুদগী হৌরগা হৌজিক ফাওবদা, জম্মু-কাস্মিরদগী পুদুচেরী ফাওবা; গুজরাত্তগী অৱাং-নোংপোক ফাওবা, অম্রিত মহোতসবকা মরী লৈনবা থৌরম কয়া লৈবাক শিনবা থুংনা পাঙথোক্লি‍।
অচৌবা থৌদাং কয়া লৌরম্বা অদুবু মখোয়গী মরমদা নীংথিনা নৈনবিখিদবা নীংতম লান্মী কয়া অমদি মখোয়গী ওইবা থৌদোক কয়া লৈরি… ঙসিদি, মীয়াম্না মখোয়বু শকখঙবা ঙম্লে‍।
খুদম ওইনা মোইরাং নুমিৎ লৌরসি… মনিপুরগী পীক্লবা ময়োল্লম মোইরাং অসি মতম অমদা নেতাজী সুভাস চন্দ্র বোসকী ইন্দিয়ন নেসনেল আর্মী, আই. এন. এ. গী অচৌবা বেজ অমা ওইরম্মি‍।
মফমসিদা নীংতমদ্রিঙৈগী মমাঙদা আই. এন. এ. গী কর্নেল সৌকত মালিক জীনা ভারতকী ফিরাল চিংখৎখি‍।
অম্রিত মহোতসবকী মনুং চন্না এপ্রিল ১৪দা মোইরাংদা অমুক্কা হন্না মচু অহুমগী ফিরাল চিংখৎখি‍।
অসিগুম্বা মশিং থিঙমদ্রবা নীংতম লান্মী অমদি অথোইবা মীওই কয়া লৈবাকসিনা অম্রিত মহোতসব মনুংদা নীংশিংলি‍।
মসিগা মরী লৈনবা থৌরম কয়া লৈঙাক অমসুং খুন্নাইগী লূপ কয়ানা মথং মথং পাঙথোক্নরি‍।
অদুগুম্বা থৌরম অমসু হন্দক্কী ওগস্ত ১৫সিদা পাঙথোক্কদৌরি… মসি লৈবাক্কী ঈশৈগা মরী লৈনবা থৌরাং অমনি‍।
হায়রিবা অসি অমত্তা ওইনা হেক য়ারিবমখৈ মশিং য়াম্না ভারত মচাশিংনা লৈবাক্কী ঈশৈ শক্ননবগী কলচর মন্ত্রালয়গী থৌরাংনি‍।
মসিগীদমক্তা – Rashtragan.
in হায়বা ৱেবসাইত অমসু শেম্লে‍।
ৱেবসাইত অসিগী মতেংনা অদোম্না নেসনেল এন্থেম অসি রেন্দর তৌরগা রেকোর্দ তৌদুনা অমদি কেম্পেন অসিদা শরুক য়াবা য়াগনি‍।
অসিগুম্বা থৌরাং অসিদা অদোমসু শোয়দনা শরুক য়ারক্কনি হায়না ঐনা থাজৈ‍।
লাক্কদৌরিবা নুমিৎশিংদা অসিগুম্বা কেম্পেন অমদি থৌরাং কয়া অদোম্না উবা ফংলগনি‍।
অম্রিত মহোতসব অসি লৈঙাক্কী থৌরম অমা নত্তে; রানজিতিগী পার্তী অমত্তগী থৌরমসু নত্তে… মসি ভারত মচা করোর করোরগী থৌরম্নি… মনীং তম্লবা তৌবিমল খঙবা ভারত মচা খুদিংমক্না নীংতম লান্মীশিংগী মফমদা কোক নোঞ্জবগী থৌরম্নি‍।
হায়রিবা কুম্হৈ অসিগী নুংগী ওইবা ইথিল য়াম্না কল্লি… মসিগী ফিদমদি নীংতম লান্মীশিংনা চৎলম্বা পরিংদা ইন্দুনা চৎবা… মখোয়না পামজরমবা লৈবাক অমা শেমগৎপা হায়বসিনি‍।
নীংতম ইহৌগী মকোক থোংবশিংনা ইহৌ অদুগীদমক পুনশিন্নখিবগুম ঐখোয়সু লৈবাকসিদা চাউখৎপা পুরক্নবগীদমক পুনশিন্নবা তাই‍।
ঐখোয় লৈবাকসিগীদমক হিংবা তাই, থবক শুবা তাই… অমদি মসিদা খ্বাইদগী পীকপা থৌরাংদুনসু অচৌবা মহৈ পুরক্কদৌরিবনি‍।
ঐখোয়না… ‘ভোকেল ফোর লোকেল’গুম্বা নুংতিগী থবক থৌরমশিং তৌরগসু লৈবাক শেমবদা থৌদাং লৌবা য়াই‍।
লমদমসিগী ওন্ত্রপ্রিন্যুরশিংবু, আর্তিস্তশিং, খুৎহৈবশিং অমসুং ফিশাবীশিংবু শৌগৎপগী ৱাখল্লোন মহৌশানা ঐখোয়দা লৈজগদবনি‍।
ওগস্ত ৭তা নেসনেল হেন্দলুম দে তারিবা অসি হায়রিবা অসি তৌননবগী তাঞ্জা অমনি‍।
নেসনেল হেন্দলুম দে অসিগী মশক থোকপা নুংগী ৱাফম লৈজৈ‍।
১৯০৫তা নুমিৎ অসিমক্তদা স্বাদেসি অন্দোলন হৌখিবনি‍।
মরূপশিং, লৈবাকসিগী খুঙ্গঙ অমসুং ত্রাইবেল মফমশিংদা ইয়োং অসি শেন্থোক লম্বীগী মরুওইবা হৌরকফম অমনি‍।
মসি নুপী লাখ কয়া, ফিশাবী অমসুং খুৎহৈবা কয়া য়াওবা সেক্তর অমনি‍।
অদোমগী পীক্লবা থৌওং অমনসু ফিশাবীশিংদা অনৌবা মঙলান পীগদৌরি‍বনি‍।
করিগুম্বা খরা লৈবিয়ু অমদি অতোপ্পদা অদোমগী ৱাখল্লোন ফোঙদোকপিয়ু… হৌজিক লৈবাকসিনা নীং তম্বগী ৭৫শুবা চহিগী থৌরম পাঙথোক্কদৌরিবসিদা মসিমক ঐখোয়গী থৌদাং ওইরবনি‍।
অদোমসু খঙবিরমগনি, ২০১৪গী মতুংদগী ঐখোয়না মন কি বাত্তা খাদিগী মরমদা তোয়না পন্দুনা লাক্লি‍।
ঙসিদি অদোম্না হোৎনখিবা কয়াদুনা খাদি য়োনবগী চাং শরুক কয়া হেনগৎলে‍।
খাদিগী দুকান অমদা লুপা করোর ১ হেন্না পোৎ য়োল্লমগনি হায়বসি অদোম খল্লুবরা… অদুবু মদু অদোম্না ওইথোকহল্লে‍।
করিগুম্বা মতমদা মফম অমদগী অদোম্না খাদিগী পোৎলম অমা লৈবদা মদুনা ঐখোয়গী লায়রবা ফিশাবী ইচিন ইনাউশিংদা কান্নহল্লিবনি‍।
মসিননি খাদি লৈবা অসিমক মীয়ামগী, লৈবাক্কী থৌগল অমনি হায়রিবসি‍।
অদোম্না খুঙ্গঙগী লমদমশিংদা শাবা ইয়োংগী পোৎলমশিং লৈননবা তশেংনা হোৎনবিয়ু অমদি #MyHandloomMyPride তা থাগৎপিরকউ হায়না ঐগী নুংশিরবা ইচিন ইনাউশিংদা হায়জরি‍।
মরূপশিং, কনাগুম্বনা নীংতম ইহৌ অমদি খাদিগী মতাঙদা ৱাফম ফোঙদোরকপদা বাপুবু নীংশিংবা হায়বসি মহৌশানি‍।
বাপুগী লুচিং মখাদা কুইত ইন্দিয়া মুভমেন্ত, ভারত সোরো অন্দোলন চত্থখিবগুম লৈবাক মীপুম খুদিংমক্না ভারত জোরো অন্দোলন অমগীদমক মাঙজিল থাবা মথৌ তাই‍।
ঐখোয়গী থবক থৌওংশিংনা খেন্নবা কয়ানা থল্লবা ভারতপু হেন্না চেৎশিন্নবা পুনশিনহনবা হায়বসি ঐখোয়গী থৌদাংনি‍।
অম্রিত মহোতসব অসিদা লৈবাক্না ঐখোয়গী খ্বাইদগী ৱাংবা ধর্ম্ম ওইহন্নবা; ঐখোয়গী খ্বাইদগী মরুওইবা ৱাফম ওইহন্নবা ৱাশক অমা শক্লসি লাক্লো‍।
ঐখোয়না ‘লৈবাক্না হান্না, মতম পুম্নমক্তা হান্না’ হায়বা লাইৱাসিগা লোয়ননা মাঙদা চঙশিনগদবনি‍।
ঐগী নুংশিরবা লৈবাক মীয়াম, ঙসি ঐনা মন কি বাত তাবা য়াওরিবা ঐগী নহা ওইরিবা মরূপশিংবু অখন্ননা থাগৎচরি‍।
নুমিৎ খরনিগী মমাঙদা, মাইগোভকী শরুক অমা ওইনা, মন কি বাত তারিবশিংগী মরমদা স্তদী অমা পাঙথোকখি‍।
স্তদী অসিনা মরুওইনা পাউজেল অমদি সজেসন থারকপা মীওইশিংদা মীৎয়েং থমখি‍।
স্তদী অসিদা ফংখিবদি পাউজেল অমদি সজেসন থারকখিবা ময়ামদুগী মরক্তা চাদা ৭৫গী ময়াদি চহি ৩৫গী মখাদা লৈ… হায়বদি ভারতকী নহারোলশিংদগী লাকপা ৱাফমশিংনা মন কি বাত অসি থৌদুনা চৎলি হা্য়বনি‍।
মসি অফবা খুদম অমনি হায়না ঐনা লৌই‍।
মন কি বাত অসি অফবা ৱাখল্লোন, ইথিল য়াওবা মেদিয়ম অমনি‍।
মন কি বাত্তা ঐখোয়না অফবা ৱাফমশিং ফোঙদোকই; মসিগী অপুনবগী মশক য়াওই‍।
অসিগুম্বা নহাশিংদগী লাকপা অফবা ৱাখল্লোন অমসুং সজেসনশিং অসিনা ঐবু নুংঙাইহল্লি‍।
‘মন কি বাত’কী খুত্থাঙদা নহাশিংগী পুক্নিংদা লৈরিবা ৱাফমশিং খঙননবগী তাঞ্জা ফংবগীসু ঐনা হরাওই‍।
মরূপশিং, অদোমদগী ফংবা ৱাফমশিং অসি ‘মন কি বাত’কী পাঙ্গল ওইরিবনি‍।
‘মন কি বাত’কী খুত্থাঙদো অদোম্না ফোঙদোরকপা ৱাফমশিংনা ভারতকী খেন্নবা মশকপু তাক্লিবনি, মায়কৈ মরিমক্তা ভারত মচাশিংগী থৌগল অমদি কত্থোকপগী লৈনম য়েল্লিবনি, ঐখোয়গী হোৎনবা কনবা নহাশিংগী অনৌবা ৱাখল্লোনশিংগী খুত্থাঙদা পুম্নমকপু পুক্নিং থৌগৎলিবনি‍।
অদোম্না মখল কয়াগী ৱাখল্লোনশিং ‘মন কি বাত’তা থারকই‍।
ঐখোয়না পুম্নমক্তু খুন্নবা ঙমদে, অদুবু ঐনা ময়াম অমদি মরী লৈনবা লোয়শঙশিংদা মথৌ তাবা থবক পায়খৎলক্নবা থারি‍।
মরূপশিং, ঐনা অদোমগী মফমদা সায়ী প্রনীথ জীনা হোৎনখিবশিংগী মরমদা পাউদম্বা পাম্মি‍।
সায়ী প্রানীথ জী অন্ধ্র প্রদেশতগী সোফ্তৱ্যার ইঞ্জিনিয়র অমনি‍।
মমাঙ চহিদা মহাক্না মহাক্কী মফমদুগী লৌমীশিংনা নোং-নুংশিৎকী তম্বা ঙমদবা মওংদুদগী তারিবা অৱাবশিং উখি‍।
চহি কয়া মহাক মেতিওরোলোজীদা পুক্নিং লূপখি‍।
মরম অসিনা মহাক্না পামজবা হীরম অমসুং মহাক্কী হৈ শিংববু শীজিন্নদুনা লৌমীশিংগী য়াইফনবা থবক তৌনবা ফিরেপ লৌখি‍।
হৌজিক মহাক্না তোঙান তোঙানবা দেতা সোর্সশিংদগী নোং-নুংশিৎকী দেতা লৈরগা মদুবু নৈনরগা লমদমদুগী লোলদা লৌমীশিংদা তোঙান তোঙানবা মিদিয়াগী খুত্থাঙদা মথৌ তাবা ঈ-পাউ ফংহল্লি‍।
নোং-নুংশিৎকী পাউগী মথক্তা, প্রানীথ জীনা তোঙান তোঙানবা ঈশিং-নুংশিৎকী ফিভমদা মখোয়না মরি তৌগদগে হায়বা লমজিংসু পীরি… মরুওইনা ইচাও থোক্লকপদা কমদৌনা শাফনা লৈগনি হায়বা নৎত্রগা নোংলৈ-নুংশিৎ নৎত্রগা নোংথাং তারকপদগী কমদৌনা নাথৈদুনা লৈগদগে হায়বনচিংবশিংগী লমদসু মহাক্না ৱাফম কয়া ফোঙদোক্লি‍।
মরূপশিং, নহা ওইরিবা সোফ্তৱ্যার ইঞ্জিনিয়র অসিগী থৌওংশিংনা ঐখোয়গী পুক্নিংদা য়ৌরক্লি; অদুগা নাকল অমরোমদনা ঐখোয়গী মরূপ অমনা তেক্নোলোজী শীজিন্নরিবা অসিনা ঐখোয়বু ঙকহনগন‍ি‍।
হায়রিবা মরূপ শ্রীমান আইজাক মুন্দা জী অসি ওরিসাগী সমবলপুর দিস্ত্রিক্তকী খুঙ্গঙ অমদগীনি‍।
আইজাক জী মতম অমদা নোংমগী খুৎশুমল তানবা শিন্মী অমা ওইরম্মি অদুবু মহাক হৌজিক ইন্তরনেত সেন্সেসন অমা ওইরে‍।
মহাক্না মাগী য়ুত্যুব চেনেলদগী শেন তাল্লি‍।
মহাক্কী ভিদিওশিংদা মহাক্না লমদমদুগী মথেলশিং, মখোয়গী ওইবা থোং থাকপগী মওং মতৌ, মহাক্কী খুঙ্গঙ, মহাক্কী পুন্সি মহিং, ইমুং মনুং অমসুং চারিবা চীঞ্জাকশিংগী মরমদা মরুওইনা উৎলি‍।
মহাক্কী য়ুত্যুবর অমা ওইবগী খোঙচৎ অসি মার্চ ২০২০দা ওরিসাগী মমিং লৈরবা মথেল পাখলগা মরী লৈনবা ভিদিও অমা থাগত্তুনা হৌরকখি‍।
মদুগী মতুংদা মহাক্না ভিদিও চা কয়া থাগৎখ্রে‍।
মহাক্কী থৌওং অসি মরম কয়াদগী তোপ তোপ্পা অমা ওইরি‍।
মরমদি মসিগী খুত্থাঙদা ময়োল্লম অসিদা লৈরিবা মীওইশিংনা মখোয়না মমুৎ তানা খঙদ্রিবা পুন্সি মরেল অমগী মরমদা য়েংননবগী খুদোংচাবা ফংহল্লি‍।
আইজাক মুন্দা জীনা নাৎ অমসুং চান-থক্নবা মথেলশিংবু পুনশিন্দুনা ঐখোয়বু পুক্নিং থৌগৎলি‍।
মরূপশিং, ঐখোয়না তেক্নোলোজীগী মতাঙদা খন্নরিঙৈসিদা ঐনা নুংঙাইবা ৱাফম অমসু খন্নবা পাম্মি‍।
কুইদ্রিঙৈদা অদোমসু পাবিরম্লগনি, উবিরম্লগনি আই. আই. তি. মদ্রাসকী এলুম্নাই অমনা ৩দি প্রিন্ত তৌবা য়ুম অমা শাখিবদু‍।
৩দি প্রিন্তিংগী লমদা য়ুম শারিবা মদুবু কমদৌনা ওইথোক্লিবনো?
তশেংবদি স্তার্ত-অপ অসিনা অহানবদা ৩দি প্রিন্তর অমদা ৩ দাইমেন্সনেল দিজাইন অমা হাপচিল্লগা অখন্নবা মখলগী কনক্রিত অমা শীজিন্নদুনা মরোল মরোল নাইনা ৩ দি স্ত্রকচর শেম্মি‍।
অসিগুম্বা চাংয়েং কয়া লৈবাক শিনবা থুংনা তৌরি হায়বসি খঙবদা অদোম নুংঙাইবা ফাওগনি‍।
অপীকপা কন্সত্রক্সন অমা তৌবদা চহি কয়া চঙবা মতম অমা লৈরম্মি‍।
অদুবু ঙসিদি তেক্নোলোজীনা মরম ওইরগা ভারত্তা ফীভম অসি হোংলক্লি‍।
মতম খরগী মমাঙদা মালেমগী মফম পুম্বদগী অসিগুমবা অনৌবা মওংগী কম্পোনীশিংদা পাউকৎ য়ৌহন্নবা গ্লোবেল হাউজিং চেলেঞ্জ হৌদোকখি‍।
মসি লৈবাকসিগী ওইনা তোপ তোপ্পা মওংগী থৌরাং অমনি; মরম অসিনা মসিবু ঐখোয়না লাইত হাউস প্রোজেক্ত হায়না মিংথোল্লি‍।
হৌজিক্কী ওইনা লাইত হাউস প্রোজেক্তকী থবক থৌরম লৈবাকসিগী তোঙান তোঙানবা মফম ৬তা খোঙজেল য়াঙনা চঙশিল্লি‍।
হায়রিবা লাইত হাউস প্রোজেক্তশিং অসিদা অনৌবা তেক্নোলোজী অমসুং অনৌবা থৌওংশিং শীজিন্নরি‍।
মসিনা শেমগৎ-শাগৎপদা চঙবা মতম হন্থহল্লি‍।
মসিগা লোয়ননা মসিদা শারিবা য়ুমশিং অসি হেন্না কুইনা চৎলি, শেন চঙদে অমদি লৈবদা নুংঙাই‍।
ইকুই কুইদ্রিঙৈদা, দ্রোনগী খুত্থাঙদা ঐনা প্রোজেক্তশিং অসি য়েংশিনখি অমদি থবক্কী খোঙজেল য়েংখি‍।
ইন্দোরদা পায়খৎপা প্রোজেক্ত অসিদা চেক অমসুং নুংগী ফক্লাঙগী মহুত্তা প্রি-ফেব্রিকেতেদ সেন্দৱিচ পেনেল সিস্তেম শীজিন্নরি‍।
রাজকোত্তা লাইত হাউস অমা লৈনুংহুৎকী মোনোলিথিক কনক্রিত কন্সত্রক্সন তেক্নোলোজীগী খুত্থাঙদা ফ্রেঞ্চ তেক্নোলোজী শীজিন্নদুনা শাগৎলি‍।
হায়রিবা তেক্নোলোজী অসি শীজিন্নদুনা শাবা য়ুমশিং অমাঙ অতা থোক্লকপা মতমদা খাংবা ঙম্বগী চাং য়াম্না ৱাংগনি‍।
চেন্নাইদা অমেরিকা অমসুং ফিনলেন্দদগী প্রি-কাস্ত কনক্রিত তেক্নোলোজী শীজিন্নরি‍।
মসিনা মরম ওইরগা হায়রিবা য়ুমশিং অসি থুনা শাবা লোইগনি অমদি শেনসু ইচঙ চঙলোই‍।
রাঞ্চিদা জর্মনীগী ৩দি কন্সত্রক্সন সিস্তেম শীজিন্নদুনা য়ুমশিং শাগনি‍।
মসিদা, কা খুদিংমক তোঙান তোঙান্না শারগা স্ত্রকচর পুম্বদু ব্লোক শান্নপোৎ শমজিন্নবগুম শমজিন্নগনি‍।
অগর্তলাদনা নিউ জীলেন্দকী তেক্নোলোজী শীজিন্নদুনা অচৌবা য়ুহা হাবা থেংনবা ঙমগদবা য়ুমশিং স্তীল ফ্রেম শীজিন্নদুনা শারি‍।
মরমসিদা লখনৌদনা কনাদাগী তেক্নোলোজী শীজিন্নরি‍।
মসিদা প্লাস্তর অমসুং রং মথৌ তাররোই অমদি হান্না শেম শারবা ফক্লাংশিং য়ুম থুনা শানবগীদমক্তা শীজিন্নগনি‍।
মরূপশিং, হায়রিবা প্রোজেক্তশিং অসি ইনক্যুবেসন সেন্তর অমা ওইনা থবক তৌহন্নবগীদমক্তা থৌরাং অমা লৈবাকসিদা য়াৎলি‍।
মসিগী খুত্থাঙদা ঐখোয়গী প্লান্নরশিং, আর্কিতেক, ইঞ্জিনিয়র অমসুং মহৈরোয়শিংনা অনৌবা তেক্নোলোজীশিংগী মরমদা খঙলগনি অমদি মখোয়বু হকথেংননা শীজিন্নবা ফংলগনি‍।
ঐনা ৱাফমসি ঐখোয়গী নহাশিংদা ৱাফমসি তম্লিবসি মখোয়না লৈবাক্কীদমক্তা অনৌবা হীরমশিংদা তেক্নোলোজীগী লমদা পুক্নিং থৌগৎনবনি‍।
ঐগী নুংশিরবা লৈবাক মীয়াম, অদোম্না ইংলিসকী পাউরৌ অমা তারম্লগনি – “তমশিনবা হায়বসি চাউখৎলকপনি” হায়বদি তমশিনবা হায়বসি খোঙজেলগী শরুক্নি‍।
ঐখোয়না করিগুম্বা অনৌবা অমা খঙজিনবদা অনৌবা লম কয়াদা থোঙ কয়া ঐখোয়গীদমক মশা মথন্তা হাংদোরকই‍।
হান্না চৎনরমবা মওংদগী অনৌবা অমা তৌননবা থৌওং অমা পায়খৎলকপা খুদিং মীওইবা খুন্নাইগী ওইনা অনৌবা মতমগী ওইবা থোঙ অমা হেক হেক হাংদোরকই‍।
করিগুম্বা মফম অমদা অনৌবা অমা হেক থোকপা মতমদা মদুগী মহৈদুনা মীপুম খুদিংমকপু ঙকহল্লি‍।
খুদম ওইনা, করম্বা স্তেতশিংগা সেমগা মরী লৈনহনগদগে হায়না ঐনা হংবা মতমদা অদোমগী পুক্নিংদা ইহান হান্না লাক্কদবা মমিংশিংদি হিমাচল প্রদেশ, জম্মু-কাস্মির অমসুং উত্তরাখন্দ ওইগনি‍।
অদুবু ঐনা অদোমদা হায়রিবা লিস্ততুদা মনিপুরসি হাপচিল্লু হায়রকপা মতমদা অদোম শোয়দনা অঙকপা ফাওগনি‍।
করিগুম্বা অনৌবা অমা তৌনিংবগী ইথিলনা য়োম্লবা নহাশিংনা হায়রিবা ৱাফমসি মনিপুরদা অশেংবা ওন্থোকখ্রে‍।
ঙসিদি মনিপুরগী উখ্রুল দিস্ত্রিক্তা সেম থাবগী থবক য়াম্না খুমাঙ চাওশিন্না পায়খৎনরক্লি‍।
লৌমীশিংনা মখোয়গী হৈকোলদা সেম থারি‍।
সেম থাবা তম্নবগীদমক মীওইশিং অসিনা হিমাচলদা চৎলগা ত্রেনিং তৌখি‍।
মখোয়গী মরক্তা অমদি তি. এস. রিংফামি য়ংনি‍।
মহাক্কী শিন্ফম্না এরোনোতিকেল ইঞ্জিনিয়রনি‍।
মহাক্কা মাগী লোয়নবী শ্রীমতি তি. এস. এনজেলগনা সেম থারি‍।
মতৌ অসুম্না অৱুংসি সিমরে অগস্তিনাসু মহাক্কী হৈকোলদা সেম থারি‍।
অৱুংসি দিল্লীদা থবক তৌরম্মি‍।
মহাক্না থবক তোকথোক্লগা মহাক্কী খুঙ্গঙদা হন্দুনা সেম থাবা হৌখি‍।
মখোয়গুম্না তোঙানবা অমদি অনৌবা খরা তৌবা পাম্বা সেম থাবা লৌমী কয়া মনিপুরদা লৈরি‍।
মরূপশিং, ঐখোয়গী ত্রাইবেও ফুরুপলক্তা বের উহৈসি মতম পুম্নমক্তা পাম্নবা অমা ওইদুনা লাক্লি‍।
ত্রাইবেল ফুরুপকী মীওইশৎংনা মতম পুম্নমক্তা বের থাদুনা লাক্লি‍।
অদুগা মসি থাবগী চাং কোবিদ-১৯ লাইচৎ মতুংদা হেনগৎলক্লি‍।
চহি ৩২ শুরবা বিক্রমজিৎ চকমা ত্রিপুরাগী উনকোতিদগী ঐগী নহা ওইরিবা মরূপ অমনি‍।
মহাক্না বের থাদুনা শেন্দোং য়াম্না ফংবতা নত্তনা মীয়ামবুসু বের থানবা পুক্নিং থৌগৎলি‍।
স্তেত লৈঙাক্নসু অসিগুম্বা মীওইশিংবু মতেং পাংননবা হোৎনরি‍।
বের থাবা মীওইশিংগী দিমান্দ পীবা ঙম্ননবগীদমক স্তেত লৈঙাক্না অখন্নবা নর্সরী কয়া অমা লিংখৎলে‍।
লৌউ-শিংউদা অনৌবা ইনোভেসন থোরক্লি অদুগা লৌউ-শিংউগী মশা পোত্থোকশিংদসু ক্রিএতিভিতী উবা ফংলি‍।
মরূপশিং, উত্তর প্রদেশকী লখিম্পুর খেরিদা পায়খৎলিবা থৌরাং অমগী মরমদসু পাউ ফংলে‍।
কোবিদ মরকসিদা লখিম্পুর খেরিদা তোপ তোপ্পা থৌরাং অমা পায়খৎলি‍।
মফমসিদা লফু পাম্বীদগী ফাইবর পুথোকপগী ত্রেনিং নুপীশিংদা পীরি‍।
ফত্ত-হৌদি ওইরগদবশিংদগী পোত্থোক পুথোকপগী থৌওংনি‍।
ফাইবর অসি লফু পাম্বী মেছিন অমনা ককথৎলগা শেম্বনি, ফাইবর অসি জুত নৎত্রগা ফ্লেক্সকা মান্নদে‍।
হেন্দবেগ, ফক, রগ অমদি অতৈ পোৎলম কয়া ফাইবর অসিদগী শারি‍।
মসিগী খুত্থাঙদা মহৈ মরোং ফত্ত-হৌদি শীজিন্নবগী থবক হৌরে, অমরোমদা খুঙ্গঙসিদা লৈরিবা ঐখোয়গী ইচল, ইচে অমদি ইচানুপীশিংনা শেন্থোক লম্বী অমা ফংলে‍।
লফুগী ফাইবর শুংবসিদগী মফমদুগী নুপী অমনা নোংমদা লুপা ৪০০দগী ৬০০ ফাওবগী চাংদা তানবা ঙম্লি‍।
লখিমপুর খেরিদা লম একর চা কয়াদা লফু থারি‍।
‍ লফু হেক্লবা মতুংদা লৌমীশিংনা পাম্বীশিং হুন্দোকখিনবগীদমক অহেনবা শেন্ফম চাদিং তৌই‍।
হৌজিক্তি মখোয়গী শেল চত্তবতা নত্তনা ‘অমগী মমলদা পোৎলম অনি ফংবা’ হায়বা ৱাফমদু ময়েক শেংহল্লে‍।
মরূপশিং, লফু ফাইবরদগী পোৎলম কয়া পুথোক্লি; অদুগা অমরোমদনা লফোইগী য়ামদগী দোসা অমসুং গুলাবামুনগুম্বা হাউরবা মথেল কয়া অমসু শেম্লি‍।
কর্নাতকাগী অৱাং কন্নরা অমসুং খা কন্নরাগী নুপীশিংনা অসিগুম্বা তোত তোপ্পা থবকসি পায়খৎলি‍।
থৌরাং অসি কোরোনাগী মতমদা হৌরকপনি‍।
নুপীশিং অসিনা লফোইগী য়ামদগী দোসা, গুলাবজামুন্নচিংবা শাবতা নত্তনা; মখোয়না শেম শাবগী পিকচরশিংসু সোসিএল মিদিয়াদা থাগৎলক্লি‍।
মী কয়া অমনা লফোইগী য়ামগী মরমদা খঙবা হেল্লকপদগী মসিগী দিমান্দসু হেনগৎলক্লে অমদি নুপীশিং অসিগী শেন্থোকসু হেনগৎলক্লে‍।
লখিমপুর খেরিগুম্না মফমসিদসু নুপীশিংনা অসিগুম্বা অনৌবা ৱাখল্লোনশিং অসি লমজিংলি‍।
মরূপশিং, অসিগুম্বা খুদমশিংনা পুন্সিদা করিগুম্বা অনৌবা খরা তৌনিংবগী ইথিল হাপ্লি‍।
অদোমগী অকোয়বদসু অসিগুম্বা মীওই কয়া লৈরমগনি‍।
অদোমগী ইমুং মনুং ৱারী ৱাতায় শানবা মতমদা অদোম্না ৱাফমসি অদোমগী ৱারীগী শরুক অমা ওইহনগদবনি‍।
তাঞ্জা ফংলবদি মতম খরা কাইথোক্লগা অঙাঙশিং পুদুনা অসিগুম্বা থবকশিং অসি চত্তুনা য়েংবিয়ু, অদুগুম্বা খরা অদোমসু তৌবিয়ু‍।
অদুগা অসিগুম্বশিং অসি অদোম্না নামো এপ নৎত্রগা মাইগোবতা থাগৎপিরকপা পাম্মি‍।
ঐগী নুংশিরবা লৈবাক মীয়াম, ঐখোয়গী সংস্কৃৎগী লাইরিকশিংদা ৱাফম অমা লৈ –আত্মার্থম্ জীব লোকে অস্মিন্, কো ন জীবতী মানবঃ‍।
পরম্ পরোপকারার্থম্, য়ো জীবতী স জীবতী ‍।
‍‍।
মসিনা হায়রিবদি, মালেমসিদা মীপুম খুদিংমক মশাগীদমক হিংই‍।
অদুগা তশেংবদি অতোপ্পগীদমক হিংলিবা মীওইদুখক্তনি তশেংনা হিংলিবসি‍।
ইমা ভারতকী পুকচেল চাউরবা মচাশিংগী মরমদা ৱাফম কয়া ফোঙদোকপসিবুনি ‘মন কি বাত’তা তৌরিবসি‍।
ঙসিসু, অসিগুম্বা মরূপ খরগী মরমদা ৱাফম খরা ফোঙদোক্কে‍।
ঐখোয়গী মরূপশিংগী মরক্তা চান্দিগরদগী অমা য়াওরি‍।
ঐসু চান্দিগরদা চহি খরা লৈরম্লে‍।
মসি য়াম্না নুংঙাইবা অমদি ফজবা ময়োল্লম অমনি‍।
চান্দিগরগী মীয়ামসি মথম্মোয় চাউই অমদি করিগুম্বা অদোম চাবা পামজবা মীওই অমা ওইরগদি মফমসিদা য়াম্না নুংঙাইগনি‍।
চান্দিগরগী সেক্তর ২৯দা সঞ্জয় রানা জীনা মহাক্কী সাইকলদা চাঞ্জাক্কী পোৎফম অমা চলাইদুনা চোলে-ভাতুরে য়োল্লি‍।
নোংমা মহাক্কী মচানুপী রিধৎমা অমসুং মমৌনুপী রিয়ানা মহাক্কী মনাক্তা ৱাখল্লোন অমা পুদুনা লাক্লম্মি‍।
মখোয় অনিনা কোবিদ ভেক্সিন কাপথোক্লুবা মীওইশিংদা চোলে ভাতুরে লেম্না পীজনবা হায়জরম্মি‍।
মহাক্না মখোয়গী ৱাফমদু হরাওনা য়ারম্মি অমদি খুদক্তা মহাক্না অফবা থবক্তু পায়খৎলম্মি‍।
সঞ্জয় রানা জীগী চোলে-ভাতুরে চানবগীদমক অদোম্না নুমিত্তুমক্তদা ভেক্সিন কাপ্লুরে হায়বা উৎকদবনি‍।
অদোম্না ভেক্সিন কাপ্পগী মেসেজ অদু হেক উৎপগা মহাক্না অদোমদা হাউরবা চোলে-ভাতুরে পীরক্কনি‍।
খুন্নাইগী য়াইফনবগীদমক শেলদগী থৌগল অমসুং থৌদাংগী ৱাখল্লোন্না হেন্না মরু ওই হায়নৈ‍।
হায়রিবা ৱাফমসিমক ঐখোয়গী সঞ্জয় ভাইনা উৎলি‍।
মরূপশিং, ঙসি অসিগুম্বা থবক অমগী মতাঙদসু ঐনা ৱারী শাবা পাম্মি‍।
থৌরাং অসি তামিল নাদুগী নিলগিরিদা চাংয়েং তৌবনি‍।
মফমসিদা রাধিকা সাস্ত্রিজীনা এম্বুরক্স (এম্বুরেক্স) প্রোজেক্ত হৌদোকখি‍।
প্রোজেক্ত অসিগী পান্দমদি চীংগী মফমশিংদা অনাবা মীওইশিং পুথোক পুশিন তৌবগী পাম্বৈ লায়না ফংহনবনি‍।
রাধিকানা কুনুরদা কেফে অমা চলাই‍রি‍।
মহাক্না মহাক্কী কেফেগী মরূপ মপাংশিংদগী এম্বুরক্সকীদমক ফন্দ খোমগৎলি‍।
ঙসিদি নিলগিরি চীংশিংদা এম্বুরক্স তরুক মথৌ তৌরি অমদি অথু অকায়গী মতমদা মনুং হঞ্জিনবা মফমসিগী অনাবা মীওইশিংদা খুদোংচাবা পীরি‍।
এম্বুরক্স খুদিংদা স্ত্রেতচর, ওক্সিজেন সিলিন্দর, ফর্স্ত এদ বোক্স অমমম অমসুং অতৈ পোৎলমশিং হাপ্লি‍।
মরূপশিং, সঞ্জয় জী ওইরবসু রাধিকা জী ওইরবসু, মখোয়গী থৌওংনা ঐখোয়গী নুংতিগী থবক, লল্লোন ইতিক তৌনা তৌনা মীয়ামগী থৌগল তৌবা য়াই হায়বা উৎলি‍।
মরূপশিং, নুমিৎ খরনিগী মমাঙদা ভারত-জর্জিয়াগী মরূপ মপাং ওইবগী মরী হেন্না কনখৎহনবা য়াম্না নুংঙাইবা অমদি পুক্নিং নুংশিবা থৌদোক অমা থোকখি‍।
থৌরমদুদা ভারতনা জর্জিয়া লৈঙাক অমসুং মফমদুগী মীয়ামদা হোলী রেলিক নৎত্রগা সেন্ত ক্বীন কেতেবানগী আইকন খুদোম তমখি, মিসন অসিগীদমক ঐখোয়গী ফোরেন মন্ত্রী মশামক মফমদুদা চৎখি‍।
য়াম্না পুক্নিং নুংশিনিংঙাই ওইবা মওংদা পাঙথোকখিবা থৌরমদুদা জর্জিয়াগী রাস্ত্রপতি, প্রধান মন্ত্রী, লাইনীংগী লুচিংবা কয়া অমদি য়াম্লবা জর্জিয়ন মচা কয়ানা শরুক য়াখি‍।
থৌরমদুদা ভারতপু থাগৎলদুনা ফোঙদোকখিবা ৱাহৈশি তশেংনমক নীংশিংদুনা লৈহৌগদবা ৱাফমশিংনি‍।
থৌরম অমখক্তুনা লৈবাক অনিগী মরী মপাঙ্গল কলহনবতা নত্তনা গোৱা অমসুং জর্জিয়াগী মরীসু ফগৎহল্লে‍।
মসিগী মরমদি সেন্ত ক্বীন কেতেবানগী হোলী রেলিক অসি গোৱাগী সেন্ত অগস্তাইন চর্চতা ২০০৫তা থেংনখিবনি‍।
মরূপশিং, অদোমগী পুক্নিংদা লাক্লমগদবা ৱাফমদি ৱাফমসি করি মতাঙগীনা করম্বা মতমদা কমদৌনা থোকখিবনা হায়না খঙনিংলমগনি‍।
তশেংবদি, মসি চহি চামরি চামঙা মমাঙগী থৌদোক্নি‍।
লৈবরেল কেতবান জর্জিয়াগী নীংথৌ শাগৈগী মচানুপীনি‍।
ইং ১৬২৪দা চহি তরা ফাদোক তারুরবা মতুংদা মহাক মথৱাই কৎখি‍।
অরিবা পোর্তুগীজ চে-চাংগী মতুং ইন্না, সেন্ত ক্বীন কেতেবানগী লেমহৌবা মচাকশিং ওল্দ গোৱাগী সেন্ত অগস্তাইন কনভেন্তা থমখি‍।
অদুবু শাংলবা মতম অমদ মহাক্কী লেমহৌবা মচাকশিং অদু ১৯৩০দা থোকখিবা য়ুহা হাবগী থৌদোক অমদা মাঙখ্রে হায়না থাজনখি‍।
চহী কয়া চঙনা ভারত লৈঙাক অমসুং জর্জিয়াগী পুৱারী নৈনবা, থিজিল্লোয়, অর্কিওলোজিস্ত অমসুং জর্জিয়াগী চর্চশিংনা চোকথবা নাইদনা হোৎনবদগী রেলিকশিং অসি ২০০৫তা ফংখিবনি‍।
মসি জর্জিয়াগী মীয়ামগী ওইনা য়াম্না পুক্নিং নুংশিনিংঙাই ওইবা ৱাফম্নি‍।
মরম অসিননি মখোয়গী পুৱারীগী, লাইনীংগী অমদি পুক্নিংগী ইথিলগী য়েংলগা ভারত লৈঙাক্না জর্জিয়া মীয়ামদা হায়রিবা রেলিক অসিগী শরুক খরা খুদোল ওইনা পীননবা ফিরেপ লৌখিবসি‍।
ঙসি ঐনা গোৱাগী মীয়ামবু ভারত অমসুং জর্জিয়াগী অপুনবা পুৱারীগী তোপ তোপ্পা মশক অসিবু ঙাক শেন্দুনা থম্লমবগীদমক্তা থাগৎপা ফোঙদোকচরি‍।
গোৱা অসি মশক নাইবা স্পিরিচুএল হেরিতেজকী লম অমনি‍।
সেন্ত অগস্তাইন চর্চ অসি য়ুনেস্কোগী ৱর্ল্দ হেরিতেজ সাইত অমনি – চর্চ এন্দ কনভেন্ত ওফ গোৱাগী শরুক অমনি‍।
ঐগী নুংশিরবা লৈবাক মীয়াম, মথংদা জর্জিয়াদগী থাসিগী অঙনবা শরুক্তা মশক নাইরবা তাঞ্জা অমা থোকখিবা সিঙ্গাপোরদা অমুক লাক্লসি‍।
সিঙ্গাপোরগী প্রধান মন্ত্রী অমদি ঐগী মরূপ লী সিএন লুংনা ইকুই কুইদ্রিঙৈদা নৌনা শেমদোকখিবা সিলাত রোদ গুরুদ্বারা শঙ্গাখি‍।
মহাক্না নাৎকী ওইবা সিখ কোকয়েৎসু য়েৎখি‍।
গুরুদ্বারা অসি চহি চাম্মরোমগী মমাঙদা শাখিবনি অমদি মফমসিদা ভাই মহারাজ সিংহদা কত্থোক্লবা নীংশিং খুভম অমা লৈরি‍।
ভাই মহারাজ সিংহনা ভারতকী নীংতম্নবগীদমক লান্থেংনখি অমদি তাঞ্জা অসি ঐখোয়না নীং তম্বগী ৭৫শুবা চহিগী থৌরম পাঙথোক্নবা শেম শারিবা অসিনা হেন্না পুক্নিং থৌগৎহল্লি‍।
লৈবাক অনিগী মরক্তা লৈরিবা মীগা মীগগী ওইবা মরীগি পাঙ্গল অসিগুম্বা থৌওংশিংনা হেন্না চেৎশিনহল্লি‍।
মসিনা অমত্তা ওইবা ফীভম অমদা পুন্না হিংমিন্নদুনা অমনা অমগী নাৎ-চৎনবীবু খঙমিন্নবগী মরুওইবসু উৎলি‍।
ঐগী নুংশিরবা লৈবাক মীয়াম, ঙসি ‘মন কি বাত’তা হীরম কয়া খন্নরে‍।
অদুগা ঐগী থম্মোয়দা চেৎনা থমজবা হীরম অমসু লৈরি‍।
মদুদি ঈশিং য়োকশিনবনি‍।
ঐনা অঙাঙ ওইরিঙৈদা পুন্সি লেল্লকপা মফমদুদা মতম পুম্নমক্তা ঈশিং ৱাত্তুনা লৈরম্মি‍।
ঐখোয়না নোংতবু খৌরাংনা ঙাইনরম্মি অমদি ঈশিং মরিক খুদিংমক মাঙহন্দনা য়োকশিনবনা ঐখোয়গী চৎনবীগী শরুক অমা ওইরম্মি‍।
হৌজিক্তি “মীয়াম পুন্না ঈশিং য়োকশিনমিন্নসি” হায়বা লাইৱা অসিনা মফমদুগী মওং মতৌ পুম্নমক হোংদোক্লে‍।
ঈশিং মরিক খুদিংমক য়োকশিনবা অমদি ঈশিং মাঙহনবা খুদিংমক থিংবা… হায়রিবা অসি ঐখোয়গী পুন্সি মহিংগী মহৌশাগী ওইবা শরুক অমা ওইহনগদবনি‍।
অসিগুম্বা চৎনবী অমা ঐখোয়গী ইমুংগী মীপুম খুদিংমক্না চাউথোকচগদবা চৎনবী অমা ওইহনগদবনি‍।
মরূপশিং, মহৌশাগী অমদি অকোয়বগী ফীভম ঙাক্তুনা থম্বা হায়বসি ভারতকী নাৎ অমসুং চৎনবীদা, ঐখোয়গী নুংতিগী পুন্সিদা লোয়নদুনা লাক্লবা ৱাফম্নি‍।
অদুগা নোং অমসুং নোংজুথা মতমসিনা ঐখোয়গী ৱাখল, ঐখোয়গী ৱাঙুলোন অমদি ঐখোয়গী মীহৌরোলগী মওং শেমদুনা লাক্লবনি‍।
‘রিতুসনহর’ অমসুং ‘মেঘদুত’তা মমিং লৈরবা ৱাকম কালিদাসনা নোংবু নীংথিনা শৈথারম্মি‍।
হায়রিবা শৈরেং অসি ঙসিসু লোইনসিল্লোন পামজবশিংগী মরক্তা য়াম্না পাম্নরি‍।
নোংগী ফজবা মশক মওং রিগভেদগী পরজন্য সুক্তমদসু নীংথিনা পল্লি‍।
মতৌ অসুম্না মালেম, নুমিৎ অমসুং নোংগী মরীবু স্রিমদ ভগবততসু শৈরেংগী মওংদা পল্লি‍।
अष्टौ मासान् निपीतं यद्, भूम्याः च, ओद-मयम् वसु |स्वगोभिः मोक्तुम् आरेभे, पर्जन्यः काल आगते ||অস্তৌ মাসান্ নিপীন্ত য়দ্,ভুম্যাঃ চ, ওদ-ময়ম্ বসু ‍।
স্বগোভিঃ মোক্তুম্ আরেভে, পর্জন্যঃ কাল আগতে ‍।
‍।
মসিনা হায়রিবদি নুমিৎনা মালেমগী লনথুমবু থা নিপান ঈশিংগী মওংদা লৌথোকই‍, অদুগা নোংজুথা মতমদা, হায়রিবা লন অসিবু মালেমদা অমুক পীথোরকই‍।
তশেংনমকসু নোংজুথা মতমসি ফজবা অমদি নুংঙাইবতা নত্তনা শেম্বি শাবিবা, থৱায় হাপ্পিবা মতম্নি‍।
ঐখোয়না ফংলিবা নোংঈ ঈশিং অসি ঐখোয়গী তুংগী মীরোলশিংগীদমক্তনি হায়বসি ঐখোয়না কৈদৌঙৈদসু কাউরোইদবনি‍।
ঙসিদি ঐগী ৱারোলসি অসিগুম্বা ৱাফমশিং অসি পল্লগা লোইশিনগে হায়না ঐগী ৱাখলদা লাকখিবনি‍।
লাক্কদৌরিবা কুমহৈশিংগীদমক্তা ময়ামগী মফমদা য়াইফ-পাউজেল পীজরি‍।
অদুগা কুম্হৈ হরাউ পাঙথোকপা মতমদা ঐখোয়গী ইরক্তগী কোরোনা চৎখিদ্রি হায়বসিবসু অদোম্না নীংশিংবিগদবনি‍।
অদোম্না কোরোনাগী মরী লৈনবা চৎন-কাঙলোনশিং কাউথোকপা তৌরোইদবনি‍।
ময়াম পুম্নমক হকচাঙ ফনা নুংঙাইনা পানবা ওইবিয়ু‍।
হন্না হন্না থাগৎচরি‍!
