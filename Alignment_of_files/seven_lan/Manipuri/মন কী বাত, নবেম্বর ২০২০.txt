ঐগী নুংশিজরবা ইরৈবাকচাশিং, খুরুমজরি!
ঙসি মন কী বাতকী অহৌবা অসিদা নখোয় পুম্নমক্তা নুংঙাইবা পাউ অমা তমজগে।
য়াম্না অরিবা দেবি অন্নাপুর্নগী মীতম অমা ভারত্তা কানাদাদগী পুরক্লগনি হায়বা খঙবদা ভারত মচা খুদিংমক্না চাউথোকচবা পোক্কনি।
মীতম অসি বারানসীদা লৈবা লাইশঙ অমদগী হুরান্দুনা চহি ১০০গী মমাংদা ১৯৩১গী মতম অদুৱাইদা লৈবাক অসিগী মপালদা আইন্না য়াদবা মওংদা য়োন্থোকখি।
কেনেদা সরকার অমদি অফবা খোঙথাং অসি ওইথোক্নবা চাউনা মতেং পাংখিবা মীপুম খুদিংমকপু ঐহাক্না তৌবীমল খঙবা উৎচরি।
মাতা অন্নাপুর্না অসি কাশীগা য়াম্না অখন্নবা মরী অমা লৈনৈ।
হৌজিক মহাক্কী মীতম অসিনা হল্লকপদা ঐখোয় পুম্নমক্না নুংঙাইবা পোকই।
মাতা অন্নাপুর্নাগী মীতম অসিগুম্না ঐখোয়গী মমল য়াম্লবা হেরিতেজ কয়া ইন্তরনেস্নেলগী গেঙ্গশিংগী খুৎতা তাখি।
গেঙ্গশিং অসিনা মখোয়বু মমল য়াম্না ৱাংনা ইন্তরনেস্নেলগী কৈথেলদা য়োন্থোকই।
হৌজিক্তি মখোয়দা চাউনা অথিংবশিং থম্বা খক্তা নত্তনা ভারতনা পোৎলমশিং অদু অমুক হল্লক্নবা হোৎনবা হেনগৎলক্লি।
অসিগুম্বা খোঙথাংশিং অসিনা মরম ওইরগা হৌখিবা চহি খরা অসিদা অসিগুম্বা মীতম অমসুং আর্তিফেক্তশিং ভারত্তা মাই পাক্না পুরকপা ঙমখ্রে।
মাতা অন্নপুর্নাগী মীতম অসিনা হল্লকপা অসিগা লোইননা চান্ননা মালেমগী হেরিতেজ ৱীক নুমিৎ খরগী মমাংদা খক্তা পাঙথোকখিবদা ঙাইরি।
মালেমগী হেরিতেজ ৱীক অসিনা কলচরবু পামজবা মীওইশিংদা হৌখিবা মতমদা চৎনবা অমসুং মরু ওইবা তাঙ্ককশিং অসিগী ইতিহাসকী মতাংদা খঙনবা অচৌবা খুদোংচাবা অমা পীরি।
কোরোনাগী মতম ওইজরবসু হন্দক্তি মীয়াম্না হেরিতেজ ৱীক অনৌবা মওং অমদা পাল্লন তৌবা উখি।
কলচরনা অৱাবা মতম অসিদা য়াম্না মতেং পাংদুনা মসি লাকশিনবদা অচৌবা থৌদাং অমা লৌরি।
তেক্নোলোজীগী মতেংগা লোইননা কলচরনা ইমোস্নেল রিচার্জ অমা ওইনা থবক তৌরি।
ঙসি লৈবাক অসিগী ম্যুজিয়মশিং অমসুং লাইবেরীশিংনা মখোয়গী কল্লেক্সন মপুং ফানা দিজিতেল ওইনবা হোৎনরি।
দিল্লীগী ঐখোয়গী নেস্নেল ম্যুজিয়ম অসিনা হিরম অসিদা শীংথানিংঙাই ওইনা হোৎনরি।
নেস্নেল ম্যুজিয়মনা চাউরাক্না ভর্চ্যুএল গেলরী তরা লৈহনগদৌরি – মসি অফবা নত্তরা!
হৌজিক অদোমগী য়ুমদা লৈদুনা ফম্লগা দিল্লীগী নেস্নেল ম্যুজিয়ম গেলরীশিং য়েংবা য়ারগনি।
অতোপ্পা নাকল অমদনা তেক্লোলোজীগী মীদিয়মগী খুত্থাংদা মীওই মশিং কয়াদা কলচরেল হেরিতেজকী মরু ওইবা অদু খঙহনবা মথৌ তাই, হেরিতেজ অসি য়োখৎনবা তেক্নোলোজী শীজিন্নবসু মরু ওই।
হন্দক্তা ঐহাক্না য়াম্না অফবা প্রোজেক্ত অমগী মরমদা পাখি।
নোর্ৱেগী অৱাং থংবদা সবালবর্দ কৌবা ইথৎ অমা লৈ।
ইথৎ অসিদা আর্তিক ৱর্ল্দ আর্কাইব কৌবা প্রোজেক্ত অমা লিংখৎখি।
য়াম্না মরু ওইবা হেরিতেজ দেতা আর্কাইব অসিদা মহৌশাগী নত্ত্রগা মীওইবনা থোকহনবা খুদোংথিবা মাংহনবা ঙম্লোইদবা মওংদা থম্লি।
হন্দক কুইদ্রিবদা ঐখোয়না অজন্তা কেবসকী হেরিতেজ আসি প্রোজেক্ত অসিদা দিজিতাইজ ওইহন্দুনা প্রিজর্ব তৌদুনা থম্মি হায়বগী পাউ ফংখি।
মসিদা অজন্তাগী শুরুংগী মপুং ফাবা শক্তম অদু দিসপ্লে তৌগনি।
দিজিতাইজ তৌরবা অমসুং রিস্তোর তৌরবা অয়েকপা লাইশিংগা লোইননা অরুবা চে-চাংশিং অমসুং মসিগা মরী লৈনবা কোৎশিংসু লৈরি।
মরুপশিং লাইচৎ অসিনা নাকল অমদা ঐখোয়না থবক তৌবগী মওংশিংদা অহোংবা পুরকখ্রে; অমরোমদনা মসিনা ঐখোয়দা মহৌশাবু অনৌবা মওং অমদা এক্সপিরিয়েন্স তৌনবা খুদোংচাবা অমা পীরি।
ঐখোয়না মহৌশাদা য়েংল্লিবা মীৎয়েং অসিদসু অহোংবা অমা লাক্লে।
ঐখোয় হৌজিক নীংথম থা য়ৌরক্লে।
ঐখোয়না মহৌশাগী মখল কয়াগী মচু উবা ফংলগনি।
হৌখিবা নুমিৎ খরা অসিদা চেরী ব্লোসমশিংগী ফোতো কয়া ইন্তর্নেৎতা ভাইরেল ওইখি।
চেরী ব্লোসন হায়বা অসিদা মীয়াম্না জপানগীনি খল্লমগনি অদুবু জপানগী নত্তে ঐখোয়গী মেঘালয়গী শীল্লোংগী পিকচরশিংনি।
চেরী ব্লোসমশিং অসিনা মেঘালয়গী মশক হেন্না ফজহল্লি।
মরুপশিং হন্দক নবেম্বরগী তাং তরানিথোইদগী দা.
সলিম অলিগী ১২৫শুবা মপোক কুমওন পাঙথোকপা হৌখ্রে। দা. সলিমনা উচেকশিংগী তাইবংদা উচেক য়েংবগী লমদা শীংথানিংঙাই ওইবা থবক কয়া তৌরমখি।
মসিনা মালেমগী উচেক য়েবা পাম্বশিংবু ভারত্তা পুক্নিং চিংশিনখি।
ঐহাক উচেক য়েংবা পাম্বা মীওইশিংবু য়াম্না পুক্নিং থৌগৎচবা মীওই অমনি।
মখোয়না পুক্নিং চংনা অয়ুক্তগী নুমিদাংৱাইরম ফাওবা পুং কয়া উচেক য়েংবা ঙম্মি, মহৌশাগী ফজরবা শক্তমবু য়েংদুনা নুংঙাইজবা ঙম্মি; মখোয়না মসিদগী ফংলকপা লৌশিং অদু ঐখোয়দা য়ৌহল্লি।
ভারত্তা বর্দ ৱাচিং সোসাইতী কয়া এক্তিব ওইনা লৈ।
অদোমসু মসিদা পুক্নিং চংবীয়ু।
ঐহাক্কী চিল্লবা থৌগাই মরক অসিদা হন্দক্তা কেৱারিয়াদা উচেকশিংগা মতম খরা লেমবগী খুদোংচাবা ফংখি।
উচেকশিংগা লেনখিবা মতম অদুনা অদোমবু মহৌশাগা নকশিন্নহনগনি.
মসিনা অকোইবগী ফীভমবু শক খঙহনবদা অচৌবা থৌদাং লৌগনি।
ঐগী নুংশিজরবা ইরৈবাকচাশিং ভারতকী কলচর অমসুং চৎন-লোনচৎশিং, লৌশিং অসি হান্নদগী মালেম পুম্বগী পুক্নিং চিংশিন্নীংঙাই ওইদুনা লাক্লি।
মীওই কয়াদি ভারত্তা মসিবু থিজিনবা লাকখি অমদি মতম পুম্বগী ওইনা মফম অসিদা লৈখ্রে অদুগা খরনা মশাগী লৈবাক্তা হন্দুনা কলচর অসিবু শন্দোকপা মী ওইখ্রে।
ঐহাক্না বিশ্বানাথ হায়নসু খঙনরিবা জোনাস মাসেত্তিগী থবক্কী মরমদা খঙহন্নবা খুদোংচাবা অমা ফংখি।
জোনাসনা ব্রাজিলদা মীয়ামবু বেদান্তা অমসুং গীতা তাকপীরম্মি।
মহাক্না রিয়ো দি জেনরিয়োদগী পুং মুক লাপ্না লৈবা পেত্রোপোলিসকী চিংশিংদা লৈবা বিশ্বাবিদ্যা কৌবা ইন্সতিত্যুত অমা চল্লাইরি।
জিনাসনা মেকানিকেল ইঞ্জিনীয়রিং তম্বা লোইরবা মতুংদা স্তোক মার্কেতিংগী মশাগী কম্পনীদা থবক তৌরম্মি।
মতুং তারকপদা মহাক্না ভারতকী কলচর মরু ওইনা বেদান্তাদা পুক্নিং লুপখি।
স্তোক্তগী স্পিরিচ্যুএলিতী অসি তশেংনা মহাক্কী ওইনদি শাংলবা খোঙচৎ অমা ওইখি।
জোনাসনা কোইম্বতুরদা চহি মরি লৈদুনা আর্শা বিদ্যা গুরুকুলমদা লৈদুনা ভারত্তা বেদান্তাগী ফিলোসোফী তমখি।
জোনাসকী থোইদোকপা মগুন অমনা – মহাক্না মহাক্কী পাউজেলবু মীয়ামদা য়ৌহন্নবগীদমক্তা তেক্নোলোজী শীজিন্নরি।
মহাক্না চাং নাইনা ওনলাইন প্রোগ্রামশিং পাঙথোক্লি।
মহাক্না নুমিৎ খুদিংগী পোদকাস্ত তৌই।
হৌখিবা চহি তরেৎ অসিদা জোনাসনা মহাক্কী বেদান্তাগী ফ্রী ওপন কোর্সশিং তৌদুনা মহৈরোয় লাখ অমা মখাইদা তাকপী তম্বীখ্রে।
জোনাসনা অচৌবা থবক অমা তৌবা খক্তা নত্তনা মীয়াম্না খঙবা লোলদা থবক অদু পাঙথোকই।
মীয়াম্না কোরোনা অমদি ক্বারন্তাইনগী মতম অসিগী মনুংদা বেদান্তানা করি মতেং পাংলগদবা হায়না খৌরাংনা ঙাইনখি।
ঐহাক্না মন কী বাতকী খুত্থাংদা জোনাসনা হোৎনরিবশিং অসিগীদমক্তা থাগৎপা ফোঙদোকচরি অমসুং মহাক্কী তুংগী পুন্সিদা নুংঙাই য়াইফবা ওইনবা য়াইফ পাউজেল পীজরি।
মরুপশিং মসিগা মান্ননা হন্দক পাউ অমনা অদোমগী পুক্নিং চিংশিল্লমগনি।
ন্যু জীলেন্দদা নৌনা খনবা এম. পি. দা. গৌরন শর্মনা মালেমগী খ্বাইদগী অরিবা লোল সন্সকৃততা ৱাশক লৌখি।
ভারত মচা অমা ওইনা মশাগী চৎনবী ঙাকপা অসিদা ঐখোয়না চাউথোকচৈ।
মন কীবাতকী খুত্থাংদা ঐহাক্না গৌরব শর্মবু য়াইফ পাউজেল পীজরি।
ন্যু জীলেন্দদা মীয়ামগী শেবদা অনৌবা মাই পাকপা ফংবা ওইরসনু।
ঐগী নুংশিজরবা ইরৈবাকচাশিং হয়েং নবেম্বর ৩০ অসিদা ঐখোয়না গুরু নানক দেবজীগী ৫৫১শুবা মঙাল ফংখিবা, মপোক কুমওন পাঙথোক্কনি।
মালেম পুম্বদা গুরু নানক দেবজিনা পীরম্বা ইথিল অসি ময়েক লানা উবা ফংঙি।
বেঙ্কোবরদগী ৱেল্লিংতন ফাওবা, সিঙ্গাপুরদগী খা অফ্রিকা ফাওবা মহাক্কী পাউজেল অসি মফম খুদিংদা তাবা ফংলি।
গুরু গ্রান্থ সহিবতা অসুম্না হায় – “শেবোক্কী থবক্তি শেবা তৌবনি”।
হৌখিবা চহি কয়াদা অরুবা থেংখাং কয়া লাকখি মদুদা ঐখোয়না শেবোক অমা ওইনা শেবা তৌবগী খুদোংচাবা কয়া ফংখি।
গুরু সহিবনা ঐখোয়দা শেবা তৌনবা খুদোংচাবা পীনবীখি।
গুরু নানক দেব জীগী মঙাল ফংখিবা ৫৫০শুবা চহি, শ্রী গুরু গোবিন্দ সিংহ জীগী ৩৫০শুবা মঙাল ফংখিবা চহি, মথংগী চহিদা শ্রী গুরু তেগ বহাদুরগী ৪০০শুবা মঙাল ফংখিবা চহি ওইরগনি।
ঐহাক গুরু সহিবকী থৌজান ফংবনা মহাক্কা মরী লৈনবা থবক থৌরমশিংদা ঐহাক য়াওবা ফংজরিবনি হায়না থাজৈ।
মরুপশিং, কচ্ছতা গুরুদ্বারা, লাখপৎ গুরুদ্বারা সহিব  লৈ হায়বা নখোয় খঙবরা।
শ্রী গুরু নানক জীমা মহাক্কী মথৱায় নুংঙাইদবা, মহাক্কী স্পিরিচ্যুএলগী খোঙচৎকী মনুংদা লাখপৎ গুরুদ্বারা সহিবতা লৈখি।
২০০১গী য়ুহার হাবদা গুরুদ্বারা অসি অমাং অতা থোকখি।
গুরু সহিবকী থৌজালদগী ঐহাক্না মসিবু শেমজিনবা ঙমখি।
শেমজিনবা খক্তা নত্তনা মহাক্কী মতিক ময়াই অমদি ফজবা অদু অমুক হন্না হঞ্জিনহনবা ঙমখি।
ঐখোয় পুম্নমক গুরু সহিবকী থৌজাল মপুং ফানা ফংখি।
লাখপৎ গুরুদ্বারা শেমজিন্নবা হোৎনখিবশিংবু য়ুনেস্কো এসিয়া পেসিফিক হেরিতেজ এৱার্দনা ২০০৪দা এৱার্দ ওফ দিস্তিংসন পীখি।
এৱার্দ পীগদবা জুরীনা শেমজিনবগী থবক চত্থবা মতমদা খুৎশা হৈবগী অকুপ্পা ময়েকশিং অদু য়াম্না চেকশিন্না পাঙথোকখি হায়বা খঙখি।
জুরীনা গুরুদ্বারাবু অমুক হন্না শেমজিনবা অসিদা সিখ কাংলুপনা থৱায় য়াওনা শরুক য়াবতা নত্তনা মখোয়গী লুচিং মখাদা পাঙথোকখি।
লাখপৎ চৎপগী লাইবক ফবা অদু ঐহাক্না মুখ্য মন্ত্রী ওইবা মতমদা ফংখি।
মফম অদুদা চৎলুবদা মপাল নাইদ্রবা ইনর্জী ফংখি।
গুরুদ্বারাদা চৎপা ফংজবা মীপুম খুদিংমক্না থৌজাল ফংলে হায়না খল্লি।
গুরু সহিবপু চাং নাইনা শেবা তৌজবা ফংজনা খুদোংচাবা পীবিবা অসিদা ঐহাক্না য়াম্না নুংঙাইবা পোকই।
মমাং চহিগী নবেম্বরদা কর্তারপুর সহিব কোরিদোর হাংদোকখিবা অসি ইতিহাসিক ওই।
ৱাফম অসি ঐহাক্না পুন্সি চুপ্পা কাওজরোই।
ঐখোয়না অমুক হন্না শ্রী দর্বার সহিবকী শেবা ফংজনবা খুদোংচাবা অমা ফংখিবা অসি ঐখোয় পুম্নমক্কী লাইবক ফবনি।
মরুপশিং, লঙ্গরগী চৎনবী অসি গুরু নানক দেবজীনা হোদোকপীরম্বনি অমসুং ঙসি কোরোনাগী মতম অসিদা মালেম পুম্বদা শিখ কাংলুপনা মীয়ামবু পীজ-পীথক তৌবগী থবক চত্থরি, মীওইবগী মতেং পাংলি – মসিগী চৎনবী অসিনা ঐখোয়বু ইথিল পীদুনা লাক্লি।
ঐখোয় পুম্নমক্না শেবোক ওইনা থবক তৌদুনা লৈবা ওইসনু।
গুরু সহিবনা ঐঙোন্দগী অমদি প্রজা মীয়ামদগী চপ মান্নবা মওং অসিদা মতেং ফংবা ওইসনু।
অমুক হন্না গুরু নানক জয়েন্তি অসিদা মীয়ামবু য়াইজ পাউজেল পীজরি।
ঐগী নুংশিজরবা ইরৈবাকচাশিং নুমিৎ খরনিগী মমাংদা ঐহাক্না লৈবাক অসিগী য়ুনিভর্সিতী কয়াগী মহৈরোয়শিংগা লোইননা ৱারী শাদুনা মখোয়গী মহৈগী খোঙচৎকী মরু ওইবা থৌদোকশিংদা য়াওবগী খুদোংচাবা ফংজখি।
তেক্নোলোজীগী খুত্থাংদা আই. আই. তি. -গুৱাহাতি, আই.
 আই. তি. দিল্লী, গান্ধীনগরগী দীন্দয়াল পেত্রোলিয়ম য়ুনিভর্সিতী, দিল্লীগী জে.
 এন. য়ু. , মাইসুর য়ুনিভর্সিতী অমসুং লক্ষনৌ য়ুনিভর্সিতীগী মহৈরোয়শিংগা লোইননা উন্নবা ফংখি।
লৈবাক অসিগী নহাশিংগী মরক্তা তিনবা অসি ৱাখল নুংঙাইহল্লি অমসুং ইনর্জীনা থাল্লি।
য়ুনিভর্সিতীগী কেম্পসশিং অসি অমরোমদা অপীকপা ভারত অমনি।
অমরোমদা কেম্পশিং অসিবা ভারতকী মখল কয়াগী চৎনলোনশিং অদু উবা ফংঙি; অমরোমদনা অনৌবা ভারত পুরক্নীংবগী অচৌবা ইনোৎ অদু উবা ফংঙি।
কোরোনাগী মমাংদা ইন্সতিত্যুসন অমা হেক্তদা চৎপা মতমদা মনাক্তা লৈবা স্কুলশিংদগী লায়রবা মহৈরোয়শিং থৌরম অদুদা কৌবীয়ু হায়জখি।
অঙাংশিং অদুনা থৌরম অদুদা ঐগী অখন্নবা মীথুংলেনশিং ওইনা লাকখি।
অপীকপা অঙাংশিং অদুদা অচৌবা থৌরম অদুদা নহাশিংনা দোক্তর, ইঞ্জিনীয়র, সাইন্তিস্ত ওইনা মেদল লৌবদু উবদা অনৌবা মঙলান অমা মঙ্ঙি – “ঐসু তৌবা ঙমগনি”, মসিগী ইশানা ইশাবু থাজবা অসি পোকহল্লি।
মসিদা ফীরেপ অমা লৌনবা ইনোৎ অদু ফংঙি।
মরুপশিং মসিদা নত্তনা ঐহাক্তি ইন্সতিত্যুসনগী এলুম্নাই কনা-কনানো, ইন্সতিত্যুসন্না মখোয়গী এলুম্নাইগা লোইননা তোইনা উন্ননবা করি শিল্লি, মখোয়গী এলুম্নাই নেৎৱার্ক করম্না মথৌ তৌবগে হায়বা মতম পুম্বদা খঙনীংবা পোকই।
ঐগী নহা ওইরিবা মরুপশিং মখোয়না ইন্সতিত্যুসন অমগী মহৈরোয় ওইবা অসি নখোয়না মফম অদুদা মহৈ তম্লিঙৈ মতম অদু ফাওবদনি, অদুবু ইন্সতিত্যুসন অদুগী এলুম্নাইদি পুন্সি চুপ্পা ওইগনি।
স্কুল নত্ত্রগা কোলেজ লোইদুনা থোরক্লবসু পোৎশক অনি খক্তি লোইবা নাইদে – অহানবদা, অদোমগী মহৈগী ফল অমসুং অনিশুবদা অদোমগী স্কল নত্ত্রগা কোলেজকা অদোমগা লৈনরিবা মরী।
এলুম্নাইনা মখোয়গী মরক্তা ৱারী শাবা মতমদা, লাইরিক লাইশুগী ৱারীদগী হেন্না মরুপশিংনা কেম্পস্তা লেনখিবগী ৱারীনা ওই পুম্নমক অসিনা মরম ওইরগা ইন্সতিত্যুসন অদুগীদমক্তা করিগুম্বা খরা তৌনীংবগী ৱাখল্লোন লাকই।
নখোয়না পুন্সিদা মাই পাকপা অমা ওইরকপগী মফম ওইরিবা মফম অদুগীদমক তৌবা হায়বা অসিদগী হেন্না নুংঙাইবা করি লৈগদগে?
হান্নগী মহৈরোয়শিংনা মখোয়গী হান্নগী ইন্সতিত্যুসনশিং অদু চাউখৎনবা থবক কয়া পাইখৎপগী মতাংদা ঐহাক্না পাখ্রে।
হৌজিক মতম অসিদা এলুম্নাইশিং অসিনা হিরম অসিদা থৱায় য়াওরি। আই. আই. তি. য়নশিংনা মখোয়গী ইন্সতিত্যুসনশিংদা কনফরেন্স সেন্তরশিং, মেনেজমেন্ত সেন্তরশিং অমসুং ইনক্যুবেসন সেন্তরশিংগুম্বা ফেসিলিতীশিং মখোয়না হোৎন্দুনা লিংখৎলি।
থবকশিং অসিনা হৌজিক লৈরিবা মহৈরোয়শিংদা লর্নিং এক্সপরিয়েন্স হেনগৎহল্লি। আই. আই. তি. দিল্লীনা এন্দোমেন্ত ফন্দ হোদোক্লে, মসি য়াম্না ফজবা ৱাখল্লোন অমনি।
মালেমগী মমিং লৈরবা য়ুনিভর্সিতীশিংদা অসিগুম্বা এন্দোমেন্তশিং শেম্বগী চৎনবী লৈ মসিনা মহৈরোয়শিংবু মতেং পাংঙি।
ভারতকী য়ুনিভর্সিতীশিংদসু মসিগী চৎনবী অসি চৎনবা হৌরে হায়না ঐহাক্না খল্লি।
মতেং পীবা মতমদা অচৌবা নত্ত্রগা অপীকপা হায়বা করিসু লৈতে।
খ্বাইদগী অপীকপা মতেং অদুসু মমল য়াম্মি।
হোৎনবা খুদিংমক মরু ওই।
এলুম্নাইশিংনা মখোয়গী ইন্সতিত্যুসনগী তেক্নোলোজী অপগ্রেদ তৌবদা, বিল্দিংশিং শাবদা, এৱার্দশিং অমসুং স্কোলর্শিপশিং হৌদোকপদা অমসুং স্কিল দিবেলপমেন্তগী প্রোগ্রামশিং পাইখৎপদা য়াম্না অচৌবা থৌদাং তোইনা লৌই।
স্কুল খরদা হান্নগী মহৈরোয়শিংগী এসোসিএসনশিংনা মেন্তরশিপ প্রোগ্রামশিং হৌদোক্লে, মসিদসা মখোয়না তোঙান তোঙানবা বেচকী মহৈরোয়শিংবু লমজিং লমতাকপীবগী থবক পাঙথোকই অমসুং এজুকেস্নেল প্রোস্পেক্তশিংগী মতাংদসু খন্নৈ।
স্কুল কয়াগী মরু ওইনা বোর্দিং স্কুলশিংগী এলুম্নাই এসোসিএসনশিং চাউই, মখোয়না স্পোর্তস তোর্নামেন্ত অমসুং কম্ম্যুনিতী সর্ভিসশিং পাঙথোকই।
ঐহাক্না হান্নগী মহৈরোয়শিংদা হায়নীংবদি মখোয়না তম্লকপা ইন্সতিত্যুসনশিংগা লৈনরিবা মরী অদু হেন্না চৎনবা হোৎনবীয়ু!
স্কুল, কোলেজ নত্ত্রগা য়ুনিভর্সিতীগী থাক ওইরবসু ইন্সতিত্যুতশিংদা ঐহাক্না হায়জনীংবদি এলুম্নাইগা থবক তৌমিন্নবা মতমদা অনৌবা নত্ত্রগা অনৌবা মওংদা তৌনবা অমসুং এলুম্নাইনা মপুং ফানা শরুক য়ানবা ক্রিএতিব প্লেৎফোর্মশিং দিবেলপ তৌগদবনি।
অচৌবা কোলেজ অমসুং য়ুনিবর্সিতীশিংদা নত্তনা ঐখোয়গী খুঙ্গংশিংদা লৈরিবা স্কুলশিংদসু মপাঙ্গল কনবা বাইব্রেন্ত অমসুং এক্তিব ওইবা এলুম্নাই নেৎৱার্ক থম্বা মথৌ তাই।
ঐগী নুংশিজরবা ইরৈচাশিং, দিসেম্বরগী তাং ৫ অসি শ্রী ওর্বিন্দোগী লৈখিদবা নুমিৎনি।
ঐখোয়না শ্রী ওর্বিন্দোগী মরমদা পারিব মখৈ ঐখোয়না হেন্না খংবা হেনগৎলকই।
ঐখোয়গী নহা ওইরিবা মরূপশিংনা শ্রী ওর্বিন্দোগী মরমদা খংলিবমখৈ মশাবু খংজবা ঙমগনি মশাবু হেন্না হেন্না চাউখৎহনবা ঙমগনি।
ঐখোয়না পুন্সি অসিদা পান্দম ফংনবা ৱাশক ঙাকপা মতমদা শ্রী ওর্বিন্দোগী পুন্সি ৱারীনা অনোয়া থৌনা পীবা থেংনগনি, অনৌবা লম্বী অমসু লমজিং লমতাকপীগনি।
মহাক্না মহাক্কী বাংলা শৈরেং অমদা অসুম্না ইরমখি;সুই ছুতোপয়-মন্তো আশে তুঙ্গা হোতে ’।
দিয়া-শালাইকাথি, তাউ আসপোতে ||প্রো-দীপ্তিজালাইতেখেতে, শুতে, জেথে।
কিছুতেলোকনৈয়া শধীয়ান ||ঐখোয়গী অসিদা য়েতুমদগী হৌরগা মৈখেৎনচিংবা অসি ব্রিতিশকী জহাজ তোংলগা লাকই!
চাবা থকপা তুম্বা পুম্নক্তা ঐখোয় নিংতমদ্রি!
মহাক্না হায়বীরম্মি, স্বাদেশী হায়বগী ৱাহন্থোক্তি ঐখোয় ভারতকী শিন্মীশিংনা শাজবা পোৎলমশিংবু অহানবা মফমদা লৈহনসি হায়বনি।
মহাক্না মীরমদগী তম্বা য়াবশিং তম্বগী মায়োক্তা খক লৈখিদে।
অনৌবা অফবা লৈরবদি মদু মখোয়দগী তমসি অদুগা ঐখোয়গী লৈবাক্তা হেন্না অফবা লৈবা অদুনা চাউখৎনবা হেন্না মাই ওনশিনসি।
মসিমকসিনি আত্মানির্ভর ভারতকী ভোকেল ফোর লোকেল কেম্পেনগী ৱাখল্লোনসু।
মরুওইনা মহাক্না ঐখোয়গী লমগী পোৎ শিজিন্নবগী মতাংদা হায়বীরম্বশিংদু ইরৈবাকচা পুম্নমক্না পাবা কান্নগনি।
মরূপশিং মহৈ তম্বগী মতাংদসু শ্রী ওর্বিন্দোগী ৱাখল্লোন অসি য়াম্না মরিক চুম্মি।
মহাক্না মহৈ তম্বা অসি নোলেজ, দিগ্রী, অমসুং থবক ফংনবা খক্কী লৌদে।
শ্রী ওর্বিন্দোনা হায়বীরম্মি ঐখোয়না নেস্নেল এজুকেসন অসি নহাশিংগী পুক্নিং অমসুং ৱাখলবু ত্রেনিং পীবা ওইগদবনি হায়বদি ব্রেন্দা সাইন্তিফিক্কী ৱাখল্লোন চাউখৎপা অদুগা থমোইদনা ভারত মচা ওইবগী ৱাখল্লোন লাকপা      মদুতদা লৈবাক অসিগী নহা অমনা অফবা অচংবা নাগরিক অমা ওইবা ঙমগনি।
শ্রী ওর্বিন্দোনা নেস্নেল এজুকেসনগী মতাংদা মতম অদুদা হায়বীরম্বা ৱাফম অদু ঙসি লৈবাক অসিনা নেস্নেল এজুকেসন পোলিসীগী খুত্থাংদা মপুং ফানবা হোৎনরি।
নুংশিজরবা ইরৈবাকচাশিং ভারত অসিদা লৌউ-শিংউ অমসুং মসিগা মরী লৈনবা লমশিংদা অনৌবা হিরম কয়া হাপচিল্লে।
হৌখিবা মতম খরা অসিদা লৌউ-শিংউদা লাক্লিবা অহোংবা অসিনা লৌমীশিংদা অনৌবা অশাগা লোয়ননা মদু ওইথোকপগী লম্বী ফংলে।
চহি কয়াগী মমাংদগী লৌমীশিংনা তমদুনা লাকপা কয়া পোলিতিকেল পার্তী কয়ানা পীগনি হায়সু ৱাশকখ্রবশিং অদু পীরে।
কুপ্না খন্ন-নৈনরবা মতুংদা ভারতকী পার্লিয়ামেন্তনা লৌঊ-শিংউদা চাউখৎপা লৈনবা আইন শেম্লে।
মসিনা লৌমীশিংদা লৈরম্বা অফা-অপুন অদু লৌথোকপদা নত্তনা অনৌবা হকসু ফংলে, অনৌবা খুদোংচাবা কয়া ফংলে।
খুদোংচাবশিং অসিনা তেল্লবা মতম অসিদা লৌমীশিংগী অৱাবা কয়া কোকহনবা ঙম্লে।
মহারাস্ত্রাগী ধুলে জিলাগী লৌমী জিতেন্দ্র বোইজীনা অনৌবা লৌউ-শিউগী আইন অদু মতৌ করম্না শীজিন্নবগে হায়বদু ময়ামসু অমুক্তা খংবীয়ু।
জিতেন্দ্র ভোইজীনা চজাক থারম্মি অদুগা মতিক চাবা মমলদা ললোনবশিংদা য়োনগে হায়না মমল লেপ্লে।
মহাক্কী পোত্থোক অদুগী অপুনবা মমল অদু চাউরাক্না লাখ অহুমগা লিশিং কুন্থ্রানিথোই হায়না লেপ্লে।
জিতেন্দ্র ভোইনা লুপা লিশিং কুনমঙাগী এদভান্সসু ফংলে।
অৱাৎপা শেল অদু নুমিৎ তরামঙানিদা পীগনি হায়না লেপ্নরে অদুবু কোন্নদি অৱাৎপা শেল অদু ফংদ্রে।
লৌমীশিংদগী পোৎ লৈরগা থা কয়া শেল পীদবা অসি মতম কয়াদগী চৎনদুনা লাক্লি।
মরুওইনা চুজাক লৈবশিংনা তৌবী।
মতৌ অসুম তৌনা থা মরী শুরবা ফাওবা জিতেন্দ্র শেল ফংদে।
ফীভম অসিদা সেপ্তেম্বরদা পাস তৌখিবা লৌউ-শিংউগা মরী লৈননা শেমখিবা আইন অদু কান্নরে।
আইন অদুদা য়াওরিবা অসি লৌমী অমনা মাগী শেনফম অদু নুমিৎ হুমনিগী মনুংদা ফংগদবনি মদু ফংদ্রবদি মহাক্না ৱাকৎপা য়াই।
আইন অদুদা য়াওরিবা অচৌবা ৱাফম অমনা লমদম অদুগী এস. দি. এম্না থা অমগী মনুংদা মহাক্কী ৱাকৎ অদু লৌখৎলগা লোইশিনগদবনি।
অসিগুম্বা আইন অসি লৈরবনিনা ঐখোয়গী লৌমীশিংগী অৱাবা লাইনা কোক্লে, মহাক্না মসিগী মতুং ইন্না ৱাকৎলে অদুগা নুমিৎ খরনিগী মতুংদা মহাক্কী অৱাৎপা শেল ফংলে হায়বদি আইন অদু মপুংফানা খংলুবনা জিতেন্দ্রগী পাঙ্গল ওইখি।
লম খুদিংমক্তা খুদোংচাদবা, অৱাবা কোক্নবা মীপুম খুদিংমক আইন কুপ্না খংবা মথৌ তাই।
মোহমদ অসলমজী রাজস্থানগী বারন জিলাদা লৈবা অসিনা লৌমীশিংগী মীৎ মাই হেন্না পাংনবা থবক পাইখৎলি।
মহাক ফার্মর প্রদক্সন ওর্গনাইজেসন অমগী সি. ই. ও. নি।
কম্পনী অচৌ অচৌবা কয়াগী সি. ই. ও. শিংনা ফার্মর ওর্গনাইজেসনশিংগীসু সি.
 ই. ও. লৈরে হায়বা তাবদা নুংঙাইবা ফাওরমগনি।
মোহমদ অসলমজীনা মখোয়গী লমদগী লৌমী ময়াম অমগী ৱাতচপ গ্রুপ অমা শেম্লে গ্রুপ অসিদা নুমিৎ খুদিংগী অকোইবগী মনা মশিংগী কৈথেলশিংদা লৈবা মমলশিং লৌমীশিংদা খংহল্লি।
মখোয় মশাগী এফ. পি. ও. শিংসু লৌমীশিংদগী লৈহল্লি।
মসিনা লৌমীশিংদা মখোয়গী মমল লেপ্পদা মতেং ওই।
মরুপশিং খংলবদি পুন্সি অসি মাই পাকই।
মহাক্কী খংবনা মীওই লিশিং কয়াগী পুন্সিদা অহোংবা পীবা ঙম্বা লৌমী অমনি শ্রী বিরেন্দ্র য়াদব।
বিরেন্দ্র য়াদবজী মতম অমদা অস্ত্রেলিয়াদা লৈরম্মি।
চহি অনিগী মমাংদা মহাক ভারত্তা হল্লক্তুনা হরিয়ানাগী কৈথালদা লৈরে।
অতৈগা চপ মান্ননা লৌঊ-শিংউদা চরু অসিনা মাগীসু খুদোংচাদবা অমা ওইরে।
মসি মাইয়োক্ননবা থবক কন্না পাইখৎখি, অদুম ওইনমক ঙসি ঐনা মন কী বাত অসিদা বিরেন্দ্রজীবু মরুওইনা পনজবগী মরমদি মহাক্না হোৎনরিবা অসি খজিক্তং তোঙাল্লি।
মসিনা ঐখোয়দা অনৌবা লম্বী অমা তাক্লি।
চরুগী খুদোংচাদবা অসি কোক্ননবা বিরেন্দ্রজীনা স্ত্রো বেলর মেছিন অমা লৈরে।
মসিগীদমক মহাক্না লৌঊ-শিংউ লোইশঙদগী শেলগী মতেংসু ফংলে।
মেছিন অসিগী মতেংনা মহাক্না চরু মপুন মপুন শেম্লে।
মপুন শেম্লবা তুংদা মহাক্না চরু অদু এগ্রো ইনর্জী প্লান্তশিং অমসুং পেপর মিলশিংদা য়োল্লে।
ময়াম্না য়াম্না ঙক্কদবা ৱাফম অমনা চহি অনি অসিদা মহাক্না চরু য়োনবদা লুপা করোর অমগা মখাই তাল্লে।
মসিদা মহাক্না লুপা লাখ য়াঙ্খৈ শেন্দোং ফংলে।
বিরেন্দ্রজীনা চরু লৌবা লৌফমশিংগী লৌমীশিংসু কান্নবা অসি ফংলিবনি।
ফত্ত-হৌদি অমোৎ অকাইদগী কান্নবা লৌবগী ৱাফমদি ঐখোয়না য়াম্না তারে অদুবু চরুদগী শেল তানবা অমসুং অতোপ্পা কয়াদসু কান্নবা পীবা হায়বসিদি মসিনা অহানবনি তারিবা অসি।
ঐহাক্না এগ্রী তম্লিবা নহাশিংদা হায়নিংবদি মখোয়না মখোয়গী অখোইবদা লৈরিবা লৌমীশিংদা অনৌবা লৌউ-পথাপকী মতাংদা মখোয়দা খরা খংহনবীয়ু।
মতৌ অসুম্না তৌরবদি মখোয়না লৈবাক অসিদা অহোংবা পুরকপদা শরুক য়াগদৌরিবনি।
নুংশিরবা ইরৈচাশিং, মন কী বাত অসিদা ঐখোয়না হীরম কয়াগী মরমদা নৈনরি।
ঐখোয়না হরাউনা নিংশিংদবা ৱারী শান্নদবা হীরম অমখক চহি অমা ফাজিল্লক্লে।
মালেম অসিদা কোরোনাগী অআনবা কেস ফংখিবা অসি চাউরাক্না চহি অমা ফাজিল্লক্লে।
মদুদগী হৌরগা ঙসি ফাওবদা মালেম পুম্বদা অকা অকুম কয়া থেংনরে।
লোকদাউনগী তাঙ্কক্তগী থোরক্লগা বেক্সিনগী খন্নবা হৌরে।
অদুম ওইনমক কোরোনাগী মতাং অসিদা চেকশিনবা হেক ৱাৎপদা য়াম্না খুদোংথিনিংঙাই ওই।
ঐখোয়না কোরোনাগী মাইয়োক্তা চংশিল্লিবা লালোং অসি কনশিনবা তাই।
মরুপশিং ঙসিদগী নুমিৎ খরনি লৈরগা বাবা সহেব অম্বেদকরগী লৈখিদবা নুমিৎনি।
বাবা সহেবতা ইকাই খুম্নবা উৎপগী মথক্তা নুমিৎ অসিদা লৈবাক অসিগী ঐখোয়গী থৌদাং অমসুং প্রজা অমা ওইনা কন্সতিত্যুসন্না ঐখোয়দা পীরিবা থৌশিং অদু নৌহৌননা খঙনবা থৌরম অমনি।
লৈবাক অসিগী শরুক অয়াম্বদা নীংথমথা চংলক্লে।
মফম কয়াদা উন তারি।
ৱেদর অসিদা ঐখোয়গী ইমুং মনুংদা লৈরিবা অঙাংশিং অমসুং অহলশিং মরু ওইনা নারিবশিং য়েংশিনবীবা অমসুং ঐখোয় ইশাগী চেকশিল থৌরাংশিং লৌখৎপা তঙাই ফদে।
মীয়াম্না মখোয়গী অকোইবদা লৈরিবা লায়রবশিংগী মতেং পাংবা; অথাবা ফীরোম পীদুনা মখোয়বু মতেং পাংবা উবদা ঐহাক হরাওবা পোকই।
উপাই লৈজদ্রবা শাশিংসু নীংথম থানা অৱাবা কয়া পীরি অমসুং মীওই কয়ানা মখোয়গী মতেং পাংনবা থোরক্লি।
ঐখোয়গী নহা ওইরিবা মীওইশিংনা অসিগুম্বা থৌরাংশিংদাথৱায় য়াওনা শরুক য়ারি।
মরুপশিং মথংগী মন কী বাত্তা ঐখোয়না উন্নবদা ২০২০ অসি লোইরমদাই ওইরগনি।
অনৌবা চহিগী অশা অমসুং থাজবগা লোইননা ঐখোয় মাংলোমদা চংশিনসি।
হৌজিক অদোমদা লৈরিবা পাউতাকশিং নত্ত্রগা ৱাখল্লোনশিং অদু মখা তানা ঐঙোন্দা পাউদম্বীরকউ।
ময়ামদা য়াইফ পাউজেল পীজরি।
ময়াম হকচাং ফনা, লৈবাক অসিগীদমক এক্তিব ওইনা লৈবীয়ু।
হন্না হন্না থাগৎচরী!
দিসক্লেমর: মসি পি. এম. গী ৱারোলগী চাউরাকপা ৱাহন্থোক্নি।
অশেংবা ৱারোলদি হিন্দীদা ঙাংখি।
