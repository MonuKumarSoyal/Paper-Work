ঐহাক্কী নুংশিরবা লৈবাক মীয়াম, নমস্কার!
হৌখিবা নুমিৎ খরনিসিদা ঐখোয়গী পুক্নিং চিংশিনখিবা হীরমদি চীতাহনি।
চীতাহগী মতাংদা থম্বা য়াবা ৱাফম কয়া লৈ।
উত্তর প্রদেশকী অরুন কুমার গুপ্তা ওইরো, নত্ত্রগা তেলঙ্গানাগী এন.
রামাচন্দ্রন রঘুরামজী ওইরো, গুজরাতকী রাজনজী ওইরো, নত্ত্রগা দিল্লীগী সুব্রতাজী ওইরো, লৈবাক শিনবা থুংবগী মীয়াম্না ভারত্তা চীতাহ অমুক হন্না হল্লকপদা নুংঙাইবা ফোংদোক্নরকখি।
ভারত মচা করোর ১৩০না নুংঙাইবা ফাওনরি, চাউথোচরি; মসিনি ভারতকী মহৌশাবু নুংশিবগী মতৌ।
হীরম অসিগী মতাংদা মীয়াম্না অমত্তা ওইনা হংনবা ৱাহং অমদি “মোদীজী, ঐখোয়না চীতাহ উবগী খুদোংচাবা করম্বা মতমদা ফংগনি?
” হায়বসিনি।
মরূপশিং, তাস্ক ফোর্স অমা শেমখ্রে।
তাস্ক ফোর্স অসিনা চীতাহশিংবু য়েংশিনগনি অমসুং ঐখোয়গী অকোয়বগী ফিভম অসিগা মখোয়না কয়া য়াম্না চুনবা ঙম্বগে হায়বসু য়েংশিনগনি।
হীরম অসিদা য়ুম্ফম ওইরগা, থা খরগী মতুংদা ৱারেপ অমা লৌগনি অমসুং মদুদগী অদোম্না চীতাহ য়েংবা ফংগনি।
মসিগীদমক্তা, মাইগোব প্লেতফোর্মদা কম্পিতিসন অমা শীনগনি, অমসুং ঐহাক্না মীয়াম্না অখন্নবা ৱাফম খরা শেয়র তৌবীনবা হায়গনি।
ঐখোয়না চীতাহগী মতাংদা চত্থরিবা কেম্পেন অসিগী মমিং করি থোনসিগে?
ঐখোয়না চীতাহশিং অসিগী মমিং লোইনমক থোন্সিরা. . . মখোয় অমমম্বু ঐখোয়না করি হায়না কৌসিগে?
ফরে, মমিং থোনবগী মতৌ অসিনা ঐখোয়গী চৎনবী ওইরবদি, ঐখোয়গী খুন্নাই, চৎনবী, নাৎ অমসুং হেরিতেজকা ঐখোয়গা য়াম্না নক্নবনিনা, হায়রিবা থৌওং অসি য়াম্না অফবা থৌওং অমা ওইগনি।
মসিদা নত্তনা, মীওইবনা শাশিংগা মতৌ করম্না লোয়নগদগে হায়বগী ৱাফমসু অদোম্না শেয়র তৌগদবনি।
ঐখোয়গী ফন্দামেন্তেল দ্যুতীদা শাশিংবু ইকায় খুম্নবদা অহেনবা মিৎয়েং চঙলিবনি।
ঐহাক্না মীয়াম খুদিংনা কম্পিতিসন অসিদা শরুক য়াবীয়ু হায়জরি।
কনানা খঙগনি, মসিগী মনা ওইনা, অদোম্না চীতাহ উবা অহানবা মীওই ওইবসু য়াই।
ঐহাক্কী নুংশিরবা লৈবাক মীয়াম, ঙসি, সেপ্তেম্বর ২৫ অসিবু শীংথানীংঙাই ওইরবা হ্যুমেনিস্ত, থিঙ্কর অমসুং লৈবাক্কী অসিগী অথোইবা মচা ওইরিবা দীন্দয়াল উপাধ্যায়জীগী মপোক নুমিৎ ওইনা পালন তৌনরি।
লৈবাক অমগী নহাশিংনা মশাগী শক্তাক অমসুং ইকায় খুম্নবগী মতৌদা হেন্না চাউথোকচরিবমখৈ, মখোয়গী অশেংবা ৱাখল্লোন্না অমসুং ফিলোসোফীনা মখোয়গী পুক্নিং হেন্না চিংশিনগনি।
দীন্দয়ালজীগী পুন্সিদা মহাক্না মালেমগী অকা অকুম কয়া উবা ফংখিবা অসিনা মহাক্কী ৱাখল্লোনগী খ্বাইদগী মশক থোকপা মতৌ ওইরিবনি।
মহাক্না আইদিওলীজীগী ইহৌগী শাখি ওইখি।
মসিনা মরম ওইরগা, মপুং ফানা ইন্দিয়ন ওইবা ‘একআত্মা মানবদর্শন’ অমসুং ‘অন্ত্যোদয়া’গী ৱাখল্লোনবু লৈবাক মীয়াম মাঙদা থমখ্রিবনি।
দীন্দয়ালজীগী ‘একআত্মা মানবদর্শন’ হায়রিবা ৱাখল্লোন অসিদি আইদিওলোজীগী হীরমদা চয়েৎনবা অমসুং অচান মীরায় খায়বগী মতৌদগী নীংতম্বা ফংহনবা ৱাখল্লোন অমনি।
মীওইবা খুদিংবু মান্নৈ হায়না খনবা ভারতকী ফিলোসোফীবু মহাক্না মালেম মাঙদা অমুক্কা হন্না থমখি।
ঐখোয়গী স্কৃপচরশিংদা “আত্মাবত সর্বভুতেসু’ হায়না ইরম্মি।
মসিনা হায়বদি, ঐখোয়না থৱাই পানবা খুদিংবু ঐখোয়গা মান্নৈ হায়না লৌগদবনি অমসুং মান্ননা লোয়নগদবনি হায়বনি।
দীন্দয়ালজীনা ভারতকী ফিলোসোফীনা মালেম্বু মোদর্ন, সোসিএল অমসুং পোলিতিকেলগী মিৎয়েংদা মতৌ করম্না লমজিং লমতাকপা ঙম্মি হায়বা তাকপীরমখি।
নীংতম্বা ফংলবা মতুংদা লৈবাক অসিদা লৈখিবা ইশানা ইশাবু হন্থনা খনবগী মতৌদগী নীংতম্বা ফংহন্দুনা মহাক্না ঐখোয়গী ইন্তেলেকচুএল কন্সিয়সনেস য়াকাইহনখি।
মহাক্না অসুম্নসু তাকপীরম্মি, “ঐখোয়গী নীংতম্বনা ঐখোয়গী চৎনবী অমসুং শক্তাক করিনো ফোংদোক্লবা মতমদা ঐখোয়গী নীংতম্বগী তসেংবা ৱাহন্থোক লৈগনি”।
ৱাখল্লোন অসিদা য়ুম্ফম ওইদুনা, মহাক্না লৈবাক চাউখৎপগী মিৎয়েং অমা শেম্লমখি।
দীন্দয়াল উপাধ্যায়জীনা লৈবাক অমগী চাউখৎপগী চাং অসিদি খ্বাইদগী নেম্বা থাক্তা লৈবা মীওই অদুদগী ওনবা হৌগনি হায়রমখি।
নীংতম্বগী অমৃত মহোৎসব অসিদা, ঐখোয়না দীন্দয়ালজীবু হেন্না কুপ্না খঙলিবমখৈ, ঐখোয়না মহাক্কী মফমদগী তম্বা ফংখি, লৈবাক অসিবু হেন্না চাউখৎহন্নবা ঐখোয়না মহাক্কী মফমদগী ইথিল ফংখি।
ঐহাক্কী নুংশিরবা লৈবাক মীয়াম, নুমিৎ হুম্নিগী মতুংদা, হায়বদি, সেপ্তেম্বর ২৮ অসি অমৃত মহোৎসবকী অখন্নবা নুমিৎ ওইগনি।
নুমিৎ অসিদা, ঐখোয়না ভারত ইমাগী অথৌবা মচা, ভগত সিংহজীগী মপোক কুমওন পাংথোক্কনি।
ভগত সিংহগী মপোক কুমওনগী মমাংদা, মহাক্কী মফমদা ইকায় খুম্নবা উৎনবা য়াম্না মরু ওইবা ৱারেপ অমা লৌখ্রে।
চন্দিগর এয়রপোর্তপু মহাক্কী মমিং লৌদুনা থোনবা হায়বা ৱারেপ অমা লৌখ্রে।
মসিদি মতম কুইনদগী ঙাইদুনা লৈরক্লবা থৌওংনি।
ঐহাক্না ৱারেপ অসিগীদমক্তা চন্দিগর, পঞ্জাব অমসুং হরিয়ানা অমসুং লৈবাক পুম্বগী মীয়াম্বু থাগৎলি।
মরূপশিং, ঐখোয়না ঐখোয়গী লান্মীশিংগী মফমদগী ইথিল লৌরসি অমসুং মখোয়গী ৱাখল্লোনগী তুং ইন্দুনা মখোয়গী মঙলানগী ভারত শেম্লসি।
মসিনা ঐখোয়না মখোয়বু ইকায় খুম্নবা ওইগনি।
অথৌবশিংগী নীংশিং খুভম, মখোয়গী মমিং লৌদুনা মফম কয়া অমসুং ইন্সতিত্যুসনশিংগী মমিং থোনবনা ঐখোয়গী ইফমদা ইশাগী থৌদাং পাংথোক্নবা ইথিল পীরিবনি।
নুমিৎ খরনিগী মমাংদা, লৈবাক অসিনা কর্তব্যা পাথতা নেতাজী সুভাস চন্দ্র বোসকী মীতম অমা খিন্দুনা মান্নবা থৌওং পাংথোকখি অমসুং চন্দিগর এয়রপোর্তপু শহীদ ভগত সিংহগী মমিং লৌদুনা থোনবসিনা মাইকৈ অসিদা থাংজিনবা অতোপ্পা খোঙথাং অমা ওইরগনি।
অমৃত মহোৎসবকী মনুংদা, নীংতম লান্মীশিংগা মরী লৈনবা অখন্নবা থৌরম কয়া পাংথোক্লিবা অসিগা মান্ননা নহা খুদিংনা সেপ্তেম্বর ২৮দসু অনৌবা থৌওং অমা পাংথোক্নবা হোৎনহন্নীংই।
মসিদা নত্তনা, ঐহাক্কী নুংশিরবা লৈবাক মীয়াম, সেপ্তেম্বর ২৮গী নুংঙাইবা ফোংদোকপগী অতোপ্পা মরম অমসু লৈ।
মদু করিনো খঙবরা?
ঐহাক্না ৱাহৈ অনিখক হায়গে, অদোম্না হেন্না থৱাই য়াওগনি হায়না ঐহাক্না খল্লি।
ৱাহৈ অনিদুদি – সর্জিকেল স্ত্রাইক।
জোশ লাক্ত্রিবরা?
ঐখোয়গী লৈবাক অসিদা হৌজিক চত্থরিবা অমৃত মহোৎসবকী কেম্পেন অসিবু থৱাই য়াওনা পাংথোকসি, ঐখোয়গী নুংঙাইবগী মতৌবু মীপুম খুদিংগা লান্নসি।
ঐহাক্কী নুংশিরবা লৈবাক মীয়াম, পুন্সিগী অৱাবা কয়া মাইয়োক্নবগী মতৌনা শেম শাবা মীওই অমগী মাঙদা অপনবা অয়েৎপা অমত্তা লেপ্পা ঙম্লোই হায়নবা লৈ।
ঐখোয়গী নুংতিগী পুন্সিদা, ফিজিকেল ওইবা শিংনবা অমা নত্ত্রগা অমগা মাইয়োক্নবা মরুপ খরা ঐখোয়না অদুম থেংনৈ।
তাবা ঙমদবা নত্ত্রগা ৱা ঙাঙদুনা মশাগী ৱাখল ফোংদোকপা ঙমদবা মীওই কয়া অমসু লৈরি।
মখোয়গুম্বা মরুপশিংগী মফমদা খ্বাইদগী চাউনা তেংবাংলিবা অসিদি সাইন লেংগ্বেজনি।
অদুবু, ভারতনা চহি কয়াদগী থেংনদুনা লাকপা শিংনবা অমদি, লৈবাক অসিদা সাইন লেংগ্বেজকী তসেংবা মওং-মতৌ নত্ত্রগা স্তেন্দর্দ অমত্তা লৈতবসিনি।
শিংনবা অসিবু মাইয়োক্নবা ঙম্নবগীদমক্তা, ইং ২০১৫দা ইন্দিয়ন সাইন লেংগ্বেজ রিসর্চ অমসুং ত্রেনিং সেন্তর লিংখৎখি।
ইন্সতিত্যুসন অসিনা ৱাহৈ অমসুং এক্সপ্রেসন লিশিং ১০ য়াওবা দিক্সনরী অমা হৌজিক ফাওবদা শেম্বা ঙমখিবসিদা ঐহাক্না য়াম্না নুংঙাইবা ফাওই।
নুমিৎ নিনিগী মমাংদা, হায়বদি, সেপ্তেম্বর ২৩দা তাখিবা সাইন লেংগ্বেজ নুমিত্তা, স্কুল কোর্স কয়াবু সাইন লেংগ্বেজতা লোঞ্চ তৌখি।
সাইন লেংগ্বেজকী লেংদবা স্তেন্দর্দ অমা লৈহন্নবগীদমক্তা নেস্নেল এজুকেসন পোলিসীদা অহেনবা মিৎয়েং কয়া চঙলি।
সাইন লেংগ্বেজকী দিক্সনরীগী ভিদিও শেমদুনা থৌওং অসিবু হেন্না পাকথোক চাউথোকহল্লি।
মীওই, ইন্সতিত্যুসন কয়ানা ভারতকী সাইন লেংগ্বেজতা মশাগী চেন্নেল কয়া য়ুত্যুবতা হৌদোক্নরে।
অমসুং, সাইন লেংগ্বেজকী মতাংদা লৈবাক অসিদা চহি ৭-৮গী মমাংদা হৌখিবা কেম্পেন অসিনা স্পিসিএল্লী এবল ওইবা ইচিল ইনাও মিলিয়ন কয়াদা হৌজিক কান্নবা ফংহল্লে।
হরিয়ানাদগী পুজাজীনা ভারতকী সাইন লেংগ্বেজকী মতাংদা য়াম্না হরাওবা ফাওরি।
মমাংগী মতমদা, মহাক্না মহাকমক্কী মচানুপাগা পাউ ফাওনবা ঙম্লমদবনি, অদুবু ইং ২০১৮দা সাইন লেংগ্বেজ ত্রেনিং য়াওরবা মতুংদা, মমা মচা অনিগী পুন্সি হৌজিক য়াম্না নুংঙাইরে।
পুজাজীগী মচানুপানা হৌজিক সাইন লেংগ্বেজ তম্লে অমসুং মহাক্কী স্কুলদা ৱারী লীবগী প্রাইজসু ফংবা ঙম্লে।
মান্নবা থৌওং অমা ওইনা, তিঙ্কাজীগী মনা তাদবা চহি ৬কী মচানুপী অমা লৈ।
তিঙ্কাজীনা মচানুপীবু সাইন লেংগ্বেজকী কোর্স তমহনখি, অদুবু মহাক মশামক্তি সাইন লেংগ্বেজ খঙদে, মরম অদুনা মহাক্না মচানুপীগা পাউ ফাওনবা ঙমদে।
হৌজিক্তি, তিঙ্কাজীসু সাইন লেংগ্বেজ ত্রেনিং য়াওরে অমসুং মমা মচানা হৌজিক্তি মখোয় মশেল মরক্তা ৱারী ৱাতাই য়াম্না শারে।
পোকপদগী না তারক্তবা মঞ্জুজীসু থৌওং অসিদগী কান্নবা য়াম্না ফংলে।
মসিদা নত্তনা, মহাক্কী মমা মপাশিংনসু মান্নবা ফিভমসি থেংনদুনা লাকখিবনি।
মসিগুম্বা ফিভম অসিদা, সাইন লেংগ্বেজনা ইমুং পুম্বগী মনুংদা পাউ ফাওনবগী চাউরবা পাম্বৈ অমা ওইরে।
হৌজিক্তি, মঞ্জুজীনা মহাক মশামক সাইন লেংগ্বেজকী ওজা ওইরগে হায়না ৱারেপ লৌরে।
মরূপশিং, ভারতকী সাইন লেংগ্বেজকী মতাংদা মীয়াম্না খঙবা হেন্নবগীদমক্তা ঐহাক্না ‘মন কী বাত’ অসিদা ৱাফম অসিগী মতাংদা হায়রিবনি।
ঐখোয়না মসিগা লোয়ননা, ঐখোয়গী স্পিসিএল্লী এবল ওইবা মরুপশিংবু হেন্না তেংবাংবা ঙমগনি।
মরূপশিং, ঐহাক্না নুমিৎ খরনিগী মমাংদা ব্রেলদা ইবা হেমকোশকী কোপী অমসু ফংজখি।
হেমকোশ হায়বসি অসামীজ লোলগী অরীবা দিক্সনরীশিংগী মরক্তা অমনি।
মসি ১৯শুবা চহি-চাদা শেমখিবনি।
শক্নাইরবা লিংগ্বিস্ত, হেমচন্দ্র বরুৱানা মসিবু ইদিত তৌবনি।
হেমকোশকী ব্রেল ইদিসন অসিদা লমায় ১০,০০০ য়াওই অমসুং ভোল্যুম ১৫ হেন্দুনা মসিবু ফোঙগদৌরি।
মসিদা ৱাহৈ লাখ ১ হেনবগী ৱাহন্থোক হল্লি।
ঐহাক্না মসিগুম্বা হোৎনবগী মতৌবু য়াম্না থাগৎনীংই।
হোৎনজমন খুদিংনা ঐখোয়গী স্পিসিএল্লী এবল মরুপশিংগী মতেং পাংদুনা মখোয়গী স্কিল অমসুং মতিক হেনগৎহনগনি।
ঙসিদি, ভারতনা পেরা স্পোর্ত্তসু মায় পাকপগী ফিরাল পাইহল্লি।
স্পিসিএল্লী এবল ওইবা মীওইশিংবু গ্রাসরুত লেবেলদা ফিতনেস্তা খুমাং চাউশিলহন্নবা হোৎনবা মীওই কয়া হৌজিক লৈরে।
মসিনা স্পিসিএল্লী এবল ওইবা মীওইশিংগী মপাঙ্গল কয়া হাপ্লি অমসুং মশাদা থাজবগী মতৌবুসু হেনগৎহল্লি।
ঐহাক্কী নুংশিরবা লৈবাক মীয়াম, নুমিৎ খরনিগী মমাংদা, ঐহাক্না অনবী কৌবী সুরতকী নুপীমচা অমগা থেংনখি।
অনবী অমসুং মহাক্কী য়োগগী মরী লৈননা মহাক্না উন্নখিবগী থৌওং অসি য়াম্না নীংশিংনীংঙাই ওই অমসুং ঐহাক্না ‘মন কী বাত’ তারিবা মীওইশিংদা পাউদমজনীংই।
মরুপশিং, অনবী অসি হেক পোকপদগী দাউন সীন্দ্রোম নারক্লে অমসুং মহাক্না অঙাং ওইরিঙৈদগী হৌনা য়াম্না শাথীবা হার্তকী লাইনা অমসু মাইয়োক্নদুনা লাক্লিবনি।
মহাক্না শুপ্নগী থা অহুম ফারকপদা ওপন হার্ত সর্জরী তৌবা তাখ্রবনি।
খুদোংচাদবা কয়া অসি থেংনজরবসু, অনবী অমসুং মহাক্কী মমা মপাশিংনা লেম্না খক তোকখিদে।
অনবীগী মমা-মপানা দাউন সীন্দ্রোমগী মতাংদা ই-পাউ পুম্নমক খোমখি অমসুং অনবীনা অতোপ্পগী মীখা পোনবগী মতৌ হন্থহন্নবা ৱারেপ লৌখি।
মখোয়না অনবীবু ঈশিং গ্লাস থাংগৎপা, খোঙউপ মরি কীনা, ফুরিত কুদাম পানবা অমসুং অতোপ্পা অপীকপা থবক কয়া তম্বীবা হৌখি।
চুনবা পোৎলম করিনো, অফবা হৈনবী করিনো হায়বনচিংবা কান্নবা মতৌ কয়া মখোয়না অনবীদা খাঙবা কনবা মতৌগা লোয়ননা তম্বীবা হৌখি।
ইচানুপী অনবীনা হৈনিংবগী মওং উৎলকপা, মশাগী তেলেন্ত উৎলকপনা মহাক্কী মমা-মপাশিংগী মফমদসু পুক্নিং য়াম্না থৌগৎখি।
মখোয়না অনবীদা য়োগ তম্নবা ইথিল পীখি।
অনবীগী ফিভম অদুক্কী মতিক ফত্তে, মহাক মশা মথন্তনা লেপ্পা ফাওবা ঙম্বা নত্তে।
অদুবু, অসিগুম্বা ফিভম কয়াগী মরক্তা, মহাক্কী মমা-মপানা অনবীবু য়োগ তম্নবা ইথিল পীখি।
মহাক্না য়োগ কোচকী মফমদা অহানবা ওইনা চৎপা মতমদা, কোচতুসু য়াম্না খঞ্জান্নখি, অঙাং অসিবু য়োগ তৌবা ঙমগদরা নত্ত্রগা ঙম্লোইদরা হায়বগী ৱাখল চয়েৎনবা লৈখি।
অদুবু, অনবী হায়বসি করম্বা অখন্নবা মতৌনা শাবা অঙাংনো হায়বা কোচনা মতমদুদা খঙখিদে।
অনবীনা মমাগা লোয়ননা য়োগ তম্বা হৌখি, অমসুং হৌজিক্তি মহাক্না য়োগগী এক্সপর্ত ওইরে।
ঙসিদি, অনবীনা লৈবাক শিনবা থুংবদা য়োগগী কম্পিতিসন্দা শরুক য়ারি অমসুং প্রাইজ কয়াসু ফংলে।
য়োগনা অনবীদা অনৌবা পুন্সি অমা পীবিরে।
অনবীনা য়োগগী খুত্থাংদা মহাক্কী পুন্সি নৌনা হিংলি।
য়োগনা অনবীগী পুন্সিদা অফবা অহোংবা কয়া পুরক্লে হায়না অনবীগী মমা-মপানা ঐহাক্কী ইফমদা তম্লকখি।
হৌজিক্তি, মহাক্না মশাদা থাজবগী মতৌসি অসি য়াম্না শিংথানীংঙাই ওইরে।
অনবীগী হকচাংগী ফিভমসু য়োগনা য়াম্না অফবা ওইহল্লে অমসুং হিদাক চাবগী তঙাই ফদবা লৈরম্বশিংসু য়াম্না হন্থরে।
লৈবাক মনুং অমসুং মীরমদা লৈরিবা ‘মন কী বাত’ তারিবশিংনা য়োগনা অনবীদা কান্নবা পীরিবা অসিগী মতাংদা সাইন্তিফিক ওইবা স্তদী পাংথোকপীয়ু হায়জনীংই।
য়োগগী পাঙ্গল করিনো হায়না চাংয়েং তৌবশিংগী ওইনা অনবীনা অফবা কেস স্তদী অমা ওইগনি হায়না ঐহাক্না খল্লি।
মসিগুম্বা সাইন্তিস্তশিংনা অনবীগী মায় পাক্লিবা অসিদা য়ুম্ফম ওইবা স্তদী কয়াগা লোয়ননা থোক্লকফম থোকই অমসুং য়োগগী পাঙ্গলবু মালেমদা শক্তাকফম থোকই।
মসিগুম্বা মরী লৈনবা রিসর্চশিংনা দাউন সীন্দ্রোম্না নারবা মালেম শিনবা থুংবগী অঙাংশিংদা চাউনা মতেং পাংবা ঙমগনি।
হৌজিক্তি, মালেম্না য়োগবু হকচাং অমসুং ৱাখল লাইনাগী লাইয়েংদা য়াম্না কান্নৈ হায়বা খঙলে।
য়োগনা অখন্নবা ওইনা, দাইবিতিস অমসুং ব্লদ প্রেসরগা মরী লৈনবা লাইনা লাইয়েংবদা য়াম্না তেংবাংই।
য়োগগী মসিগুম্বা শক্তি য়েংলুরবা তুংদা, য়ুনাইতেদ নেসন্সনা জুন ২১বু মালেমগী য়োগ নুমিৎ হায়না পাংথোক্লনি হায়না ৱারেপ লৌখ্রবনি।
হৌজিক্তি, য়ুনাইতেদ নেসন্সনা ভারতকী অতোপ্পা থৌওং অমবু শকখঙলে।
হায়রিবা থৌওং অসি ইং ২০১৭তগী হৌখিবনি অমসুং মসিদি ‘ইন্দিয়া হাইপর্তেন্সন কন্ত্রোল ইনিসিএতিব’নি।
থৌওং অসিগী মখাদা, ব্লদ প্রেসরগী শিংনবগা মাইয়োক্নরিবা মীওই লাখ কয়াবু সরকারগী ৱেলনেস সেন্তরশিংদা লাইয়েংলি।
খোঙথাং অসিনা মালেমগী লুপশিংগী পুক্নিং চিংশিনবগী মতৌ অসি মমাংদা অমুক্তা থোকখিদ্রি।
লাইয়েংলিবা অপুনবা মীওইশিংগী মরক্তগী তংখাইগী চাংনা মখোয়গী ব্লদ প্রেসর লাকশিনবা ঙম্লিবা অসি পুক্নিং থৌগৎনীংঙাই ওইবা মতৌনি।
থৌওং অসিগীদমক্তা হোৎনদুনা মায় পাকহল্লিবা মীওইশিংবু ঐহাক্না থাগৎচরি।
মরুপশিং, মীওইবগী পুন্সি হৌরকপগী খোঙচৎকা মতম পুম্বদা ঈশিংগা মরী লৈনদুনা লাকই – সমুদ্র ওইরো, তুরেল ওইরো, নত্ত্রগা পুখ্রি ওইরো, ঈশিং পুম্নমক্কা মরী লৈনৈ।
কিলোমীতর ৭৫০০ শাংবা শাংলবা সমুদ্র তোর্বান লৈবসি ভারতকী লাইবক ফবনি অমসুং সমুদ্রগা ঐখোয়গা লৈনরিবা মরী অসি তৎপা নাইদনা লাক্লি।
মসিগী সমুদ্রগী ঙমখৈ অসিনা রাজ্য অমসুং ইথৎ কয়া ফাওদুনা চৎলি।
তোঙানবা খুন্নাই অমসুং দাইবর্সিতী লৈবা ভারতকী চৎনবীনা লমদমসিদা চাউখৎপগী মতৌ উবা ফংই।
মসিদা নত্তনা, সমুদ্র তোর্বান লমদমশিং অসিগী অচা-অথকশিংনা মীওই কয়াগী পুক্নিংসু চিংশিল্লি।
মসিগুম্বা নুংঙাইবা মতৌশিংগা লোয়ননা, মসিগী নুংঙাইতবা নাকল অমসু লৈ।
ঐখোয়গী হায়রিবা সমুদ্র তোর্বানগী মফমশিংনা ইনভাইরনমেন্তকী শিংনবা কয়াসু থেংনরি।
ক্লাইমেত চেঞ্জনা মেরিন ইকো সীস্তেমদা অচৌবা শিংনবা অমা ওইরি।
ঐখোয়গী সমুদ্র তোর্বানশিংদা চাইখাইরিবা অমোৎ অকাইশিং অসিসু য়াম্না পাখৎনীংঙাইনি।
শিংনবশিং অসিগীদমক্তা থম্মোই শেংনা অমসুং খোঙফম চেৎনা ঐখোয়না হোৎনবা হায়বসি ঐখোয়গী থৌদাংনি।
ঐহাক্না মতাংসিদা, লৈবাক্কী সমুদ্র তোর্বান শেংবগী খোঙথাং, ‘স্বচ্ছ সাগর-সুরক্ষিত সাগর’গী মতাংদা ৱাফম খরা থমজনীংই।
জুলাই ৫দা হৌদোকখিবা কেম্পেন অসি বিশ্বকর্মা জয়ন্তী নুমিৎ, সেপ্তেম্বর ১৭তা লোইশিনখি।
হায়রিবা নুমিৎ অসি সমুদ্র তোর্বান শেংবগী নুমিৎসু ওই।
নীংতম্বগী অমৃত মহোৎসবতা হৌখিবা কেম্পেন অসি নুমিৎ ৭৫ চঙনা পাংথোকখি।
থৌরম অসিদা মীয়াম্না শরুক য়াখিবগী মতৌ অসি য়েংবদা য়াম্না ফজখি।
অপুনবা থৌরম অসিগী মনুংদা লু-নালহন্নবা শেংদোক-শেংজিন তৌবগী থৌওং মখল কয়া থা অনি মখায় পুন্না চত্থখি।
গোৱাদা শাংলবা হ্যুমেন চেন শেমখি।
কাকিনাদাদা পাংথোকপা গনপতি থাদবগী থৌরম মনুংদা, প্লাস্তিক্না শোকহনবগী মরী লৈনবা ৱাফম কয়া মীয়ামদা তাকখি। এন. এস. এস. কী মাইকৈদগী মরুপ ৫০০০না প্লাস্তিক তোন ৩০ হেন্না খোমগৎখি।
স্কুলগী মহৈরোই লিশিং ২০ হেনবনা ওরিশাদা নুমিৎ হুম্নিগী মনুংদা স্বচ্ছ সাগরগা মরী লৈননা মখোয়গী ইমুং মনুং অমসুং অতোপ্পা মীয়ামদা ইথিল পীগনি হায়বগী ৱাশক লৌখি।
কেম্পেন অসিদা শরুক য়াখিবা মীপুম খুদিংবু ঐহাক্না থাগৎচনীংই।
ঐহাক্না মীয়াম্না খল্লবা ওফিসিএলশিংগা, মরু ওইনা, শহরগী মেয়র অমসুং খুঙ্গংশিংগী সর্পঞ্চশিংগা ৱারী শাবা মতমদা, লু-নান্না থম্বা অমসুং অনৌবা থৌওং পাংথোকপা মতমদা ঐহাক্না মখোয়না লোকেল খুন্নাই অমসুং লোকেলগী লুপশিংবু খোঙথাং অসিদা শরুক য়াহন্নবা হায়খি।
বেঙ্গালোরদা তীম অমা লৈ – পরিবর্তনগীদমক্তা নহাশিং শিজিন্নবা।
মমাংগী চহি ৮দা তীম অসিনা লু-নানবা অমসুং খুন্নাইগী অতোপ্পা থবক থৌরমগীদমক্তা থবক পাংথোক্তুনা লাক্লি।
মখোয়গী মোত্তো অসি য়াম্না ময়েক শেংই – “ৱাকৎপা তোক্লো, থবক পাংথোকপা হৌরসি”।
তীম অসিনা শহর শিনবা থুংবগী মফম ৩৭০ হেন্না ফজথোকহনখ্রে।
পরিবর্তনগীদমক্তা নহাশিং শিজিন্নবগী কেম্পেন অসিনা মফম খুদিংদা মীয়াম ১০০দগী ১৫০ ফাওবা অমত্তা ওইনা মরী লৈনহনখি।
প্রোগ্রাম অসিনা নোংমাইজিং খুদিংগী অয়ুক্তা থবক তৌবা হৌই অমসুং নুমিৎ য়ুংবা ফাওবা মখা চত্থৈ।
থবক মনুং অসিদা মখোয়না ফত্ত-হৌদী খোমগৎপদা নত্তনা, ফক্লাংশিং মচু শংবা অমসুং আর্তিস্তিক ওইবা স্কেৎচ য়েকপগী থবকসু পাংথোকই।
তোঙানবা মফম কয়াদা, শক্নাইবা মীওইশিংগী অয়েকপা লাই অমসুং ইথিল পীনীংঙাই ওইবা ৱারোল কয়াসু উবা ফংগনি।
বেঙ্গালোরগী হায়রিবা পরিবর্তনগীদমক্তা নহাশিং শিজিন্নবগী থৌওং অসিগী তুং ইনবা ওইনা, ঐহাক্না মীরতকী ‘কবার সে জুগার’ কেম্পেনগী মতাংদা ৱাফম খরা হায়বা পাম্মি।
কেম্পেন অসি ইনভাইরনমেন্তকা লোয়ননা শহর অসিবু মশক ফজথোকহনবগা মরী লৈনৈ।
কেম্পেন অসিগী অখন্নবা মতৌ অমদি, য়োৎথী, প্লাস্তিক্কী ফত্ত-হৌদী, তাইয়র অমনবা অমসুং দ্রমগুম্বা ৱেস্তশিং শিজিন্নবনি।
মীয়ামগী মফমশিংবু শেল চঙদনা মতৌ করম্না মশক ফজথোকহনবা য়াবগে হায়বগী কেম্পেন অসিনা খুদম অমা ওইরি।
কেম্পেন অসিগা মরী লৈনরিবা মীওই খুদিংবু ঐহাক্না থম্মোইনুংদগী থাগৎপা ফোংদোকচনীংই।
ঐহাক্কী নুংশিরবা লৈবাক মীয়াম, হৌজিক্কী মতমসিদি লৈবাক শিনবা থুংবদা কুহ্মৈগী ৱাখল্লোন লৈবা মতম্নি।
হয়েং অসি নবরাত্রীগী অহানবা নুমিৎনি।
ঐখোয়না মসিদা লাইরেম্বী ‘ইমা শাইলপুরী’গী অহানবা শাইওন লাৎকনি।
মসিদগী ইশাবু লিচৎ-শাজৎ নাইহনবা, ইশাবু লাকশিনবা অমসুং চরা হেনবগী নুমিৎ ৯নিনা মখা তাগনি, অমসুং মসিগী মতুংদা বিজয়াদশমীগী কুহ্মৈ অমুক লৈগনি।
মসিনা হায়বদি, ঐখোয়না তোঙানবা মিৎয়েং অমদা য়েংবা মতমদা, থাজবা অমসুং লাইনীংগা লোয়ননা, ঐখোয়গী কুহ্মৈশিং অসিদা কাওবা য়াদবা ৱারোল কয়া লোত্তুনা লৈরি হায়বা খঙবা ঙমগনি।
লিচৎ শাজৎ নাইবা অমসুং ইশাবু লাকশিনবগী খুত্থাংদা ‘সিধী’ ফংবা, অমসুং মসিগী মতুংদা লাকপা মায় পাকপা ফংবগী কুহ্মৈ কয়া অসি পুন্সিদা পান্দম ফংবগী পাম্বৈ অমনি।
দসেরাগী মতুংদা, ধন্তেরাস অমসুং দিৱালী অমুক লাক্কনি।
মমাংগী চহিশিং অসিদা, লৈবাক অসিদা অনৌবা ৱারেপ কয়াগা ঐখোয়গী কুহ্মৈশিংগা মরী লৈনরক্লি।
অদোম্না ৱারেপ অসি করিনো হায়বা খঙলে, মদুদি ‘ভোকেল ফোর লোকেল’গী ৱারেপ অসিনি।
ঐখোয়না হৌজিক্তি, লোকেল আর্তিসান, ক্রাফমেন অমসুং ত্রেদরশিংবু কুহ্মৈগী হরাও নুংঙাইবগী শরুক ওইহল্লে।
ওক্তোবর ২দা তারিবা বাপুগী মপোক কুমওন অসিদা ঐখোয়না কেম্পেন অসিবু হেন্না মপাঙ্গল লৈহন্দুনা খুমাং চাউশিলহন্নবা ৱারেপ লৌবা তাবনি।
খাদি, হেন্দলুম, হেন্দিক্রাফ. . . হায়রিবা পোত্থোকশিং অসিগা লোয়ননা, অদোম্না লোকেলগী পোত্থোক লৈগদবনি।
মীপুম খুদিংনা শরুক য়াবা মতমদা কুহ্মৈ অমগী তসেংবা নুংঙাইবা খঙবা ঙমগনি।
মরম অদুনা, লোকেলগী পোত্থোক্কা মরী লৈনবা মীয়াম্বুসু ঐখোয়না শৌগৎপা তাবনি।
মসিগী ওইবা খ্বাইদগী চুনবা পাম্বৈদি, ঐখোয়না কুহ্মৈ মনুংদা খুদোলপোত পীবা মতমদা মখোয়না শাবা মসিগুম্বা মখলগী পোত্থোক মনুং চলহনবনি।
মতম অসিদা, মসিগী কেম্পেন অসি য়াম্না অখন্নবা ওই।
মসিগী মরমদি, নীংতম্বগী অমৃত মহোৎসব মনুংদা, ঐখোয়না মরোমদোম লেপচবা ঙম্বা ভারত অমা ওইহনবগী পান্দমগা লোয়ননা তুংলমচৎকী মাইকৈদা চঙশিল্লিবনি।
মসিনা, ঐখোয়গী নীংতম লান্মীশিংগী মফমদা তসেংনা ইকায় খুম্নবা উৎপগী মতৌ ওইগনি।
মরম অদুনা, মসিগুম্বা খাদি, হেন্দলুম অমসুং হেন্দিক্রাফকী পোত্থোকশিং লৈদুনা হান্নগী রেকোর্দ অমুক্কা হন্না থুগাইসি হায়না মীয়ামদা হায়জরি।
কুহ্মৈ মনুংদা খুদোলপোৎ য়োম্বদা পোলীথিন বেগ য়াম্না তোয়না শিজিন্নবগী মতৌ ঐখোয়না উবা ফংই।
লু-নান্না লৈবা হায়দুনা লৈরিবা মরক্তা প্লাস্তিক অমুক চাইখাইবনা কুহ্মৈগী নুংঙাইবগী ইথিলগী মাইয়োক্তা অমুক লৈরগনি।
মরম অদুনা, ঐখোয়না লোকেলদা শাবা প্লাস্তিক নত্তবা বেগ খক্তমক শিজিন্নগদবনি।
জুত, লশিং, লফুগী ফাইবর, অমদি মসিগুম্বা নাৎকী ওইবা খাও কয়া শিজিন্নবগী চৎনবী অমুক লাক্লবনি।
কুহ্মৈ মনুংদা মসি শিজিন্নবগী থৌওং খুমাং চাউশিলহনবা হায়বসি ঐখোয়গী থৌদাংনি অমসুং ইশাগী হকশেল অমদি ইনভাইরনমেন্তকীদমক্তা খনবা হায়বসিসু ঐখোয়গী থৌদাংনি।
ঐহাক্কী নুংশিরবা লৈবাক মীয়াম, ঐখোয়গী স্কৃপচরশিংদা অসুম্না ইরম্মি – “পরহিত সারিস ধরম নহি ভাই’।
মসিনা হায়বদি, অতোপ্পগীদমক্তা অফবা তৌবা, অতোপ্পগী মতেং পাংবা, অঙম্বা তেংবাংবদগী হেন্না ফবা অতোপ্পা ধর্মা অমত্তা লৈতে হায়বনি।
ঐখোয়গী লৈবাক অসিদা মসিগুম্বা ইথিলগী শক্তম অমা ইকুই কুইদবা মমাংদা উবা ফংখ্রে।
মীওই কয়া থোক্নরক্তুনা তি. বি. গী অনাবা অমমম তেংবাংবা অমসুং মচি লৈবা চিঞ্জাক ফংহনবগী মতাংদা মশাগী লুচিংবগী থৌদাং লৌনখি।
তসেংবদি, থৌওং অসি তি. বি. লৈতবা ভারত কেম্পেনগী শরুক অমনি।
মসিনা মশাগী থৌদাং খঙদুনা, মীয়াম পুন্না শরুক য়ামিন্নবগী থৌওংদা য়ুম্ফম ওইবনি।
অফবা ন্যুত্রিসন, মতম চানা চুনবা হিদাক থাবনা তি. বি. লাইয়েংবা ঙম্মি।
মীয়াম্না শরুক য়াবগী মসিগুম্বা পাঙ্গল অসিগা লোয়ননা ভারতনা ইং ২০২৫ ফাওবগী মনুংদা তি. বি. বু মরু ফংনা মুত্থৎপা ঙমগনি হায়বসি ঐহাক্কী অচেৎপা থাজবনি।
মরূপশিং, ঐহাক্না মসিগুম্বা খুদম অমসু দদ্রা-নগর হবেলী অমসুং দামন অমদি দ্যুদগী উবা ফংখি অমসুং মসিনা ঐহাক্কী থম্মোইনুংদা য়ৌখি।
হৌজিক থবক ওইনা পাংথোক্লিবা ভিলেজ এদোপ্সন প্রোগ্রামগী মখাদা মেদিকেল কোলেজকী মহৈরোইশিংনা খুঙ্গং ৫০ এদোপ্ত তৌখ্রে হায়না ত্রাইবেল মফমদা লৈবা, জিনু রাৱাতিয়াজীনা ইরকখি।
খুঙ্গংশিং অসিগী মনুংদা জিনুজীগী খুঙ্গংসু য়াওরি।
মেদিকেলগী মহৈরোইশিং অসিনা খুঙ্গংগী মীওইশিংদা লাইনাদগী ঙাকথোকপা, লাইনাদগী ফগৎলকপগী মতাংদা খঙহনখি অমসুং মখোয়না সরকারগী স্কিমশিংগী মতাংদসু মরী লৈনবা ই-পাউ কয়াসু পীখি।
অতোপ্পগী পুন্সি নুংঙাইহন্নবা তেংবাংবগী ৱাখল্লোন্না মরম ওইরগা খুঙ্গংশিং অসিদা লৈরিবা মীওইশিংগী পুন্সিদা নুংঙাই য়াইফবগী অনৌবা মতৌ অমা পুরক্লে।
মসিগুম্বা থৌওং অসিগীদমক্তা ঐহাক্না মেদিকেল কোলেজকী মহৈরোইশিং অসিবু থাগৎচরি।
মরূপশিং, ‘মন কী বাত’ অসিদা অনৌবা হীরম কয়া অমগী মতাংদা খন্ন-নৈনরি।
প্রোগ্রাম অসিগী খুত্থাংদা, হান্নদগী লৈরক্লবা শিংনবা কয়াগী মতাংদা হেন্না কুপথনা য়েংশিনবগী খুদোংচাবা কয়াসু ঐখোয়না ফংই।
মমাং থাগী ‘মন কী বাত’তা ঐহাক্না অপৌবা সিরিএল অমসুং ইং ২০২৩বু ‘মালেমগী মিল্লেতকী চহি’ হায়না পাংথোকপগী মতাংদা ঐহাক্না ৱাফম কয়া থমখি।
মীয়াম্না হীরম অসিগী মতাংদা য়াম্না খঙনীংবগী মতৌ উৎখি।
মীয়াম্না মিল্লেতপু মখোয়গী নোংমগী চিঞ্জাক্কী শরুক মতম করম্না ওইহল্লে হায়বগী মতাংদা চিথী কয়া ইরকখি।
মীওই খরনা মিল্লেত শিজিন্নরগা থোংবা নাৎকী অচা-অথক্কী মতাংদসু ঐহাক্কী ইফমদা পাউদম্লকখি।
মসিদি অচৌবা অহোংবা অমা লাকপগী খুদম্নি।
মীয়ামগী মসিগুম্বা থৱাই য়াওবগী মতৌ উরুরবা তুংদা, ঐখোয়না পুন্দুনা ই-বুক অমা শেমফম থোকই হায়না ঐহাক্না খল্লি, মসিদা মীয়াম্না মিল্লেত শিজিন্নদুনা তোঙান-তোঙানবা মথেল করম্না শেমগনি অমসুং মরী লৈনবা এক্সপেরিএন্সকী মতাংদা লৌশিং লান্নবা য়াগনি।
মদু ওইরবদি, মালেমগী মিল্লেতকী চহি হৌদ্রিঙৈগী মমাংদা, মাইগোব পোর্তেলদা ফোঙবা য়াবা মিল্লেতকী মীয়ামগী ইন্সাইক্লোপেদিয়া অমা লৈরগনি।
মরূপশিং, হন্দক্কী ‘মন কী বাত’কী ওইনদি, মসিদা লোইশিল্লে।
অদুবু, ঐহাক্না মীয়ামগী মফমদগী কায়ন য়াথং লৌদ্রিঙৈ মমাংদা, নেস্নেল গেম্সকী মতাংদা ৱাফম খরা থম্বা পাম্মি।
নেস্নেল গেম্স অসি সেপ্তেম্বর ২৯দগী হৌদুনা গুজরাত্তা পাংথোক্কনি।
মসিদি য়াম্না অখন্নবা থৌরম অমা ওইগনি, মরমদি, চহি কয়াগী মতুংদা নেস্নেল গেম্স অমুক পাংথোকপা হৌগদৌরিবনি।
কোবিদ লাইচৎনা মরম ওইরগা মমাংগী গেম্স পাংথোকখিদে।
শান্ন-খোৎনবগী থৌরম অসিদা শরুক য়াগদৌরিবা শান্নরোইশিংগী মফমদা ঐহাক্না য়াইফ পাউজেল পীজরি।
নুমিৎ অসিদা শান্নরোইশিংগী পুক্নিং থৌগৎনবগীদমক্তা, ঐহাক্না অদোম পুম্নমক্কী মরক্তা লৈগনি।
অদোম খুদিংনসু নেস্নেল গেম্স অসিবু ফোলো তৌগদবনি অমসুং ঐখোয়গী শান্নরোইশিংগী পুক্নিং থৌগৎকদবনি।
হৌজিক, ঐহাক্না অদোমগী মফমদগী কায়নবগী য়াথং নিজরি।
অনৌবা হীরম কয়াগা লোয়ননা, মথং থাগী ‘মন কী বাত’তা ঐখোয়না অমুক থেংনরসি।
থাগৎচরি, নমস্কার!
