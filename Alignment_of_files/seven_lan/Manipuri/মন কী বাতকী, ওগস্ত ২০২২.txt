ঐগী নুংশিজরবা ইরৈবাকচাশিং, খুমরুমজরি!
ওগস্ত থাদা ময়াম্না ইবীরকপা চীথিশিং, মেসেসশিং অমসুং কার্দশিংনা ঐহাক্কী ওফিসপু মচু অহুমগী ফিরালগী মচুগুম্না মচু শংখি।
মচু অহুমগী ফিরাল য়াওদনা নত্ত্রগা মচু অহুমগী ফিরাল অমসুং নীংতম্বগী মতাংদা য়াওদনা চীথি অমত্তা থেংনখিদে।
অঙাংশিং অমসুং নহা ওইরিবা মরুপশিংনা অমৃত মহোৎসবকী ফজরবা লাই অমসুং আর্তৱার্ক থাবীরকখি।
নীংতম্বগী থা অসিদা ঐখোয়গী লৈবাক পুম্বদা, সহর খুদিংদা, খুঙ্গং খুদিংদা অমৃত মহোৎসবকী অমৃতনা চেল্লি।
অমৃত মহোৎসব অমসুং নীংতম্বগী নুমিৎকী অখন্নবা থৌরমদা ঐখোয়না লৈবাক অসিগী অপুনবা শক্তি অদু উবা ফংখি।
মীকপ থৌরকপগী ইথিল অমা উবা ফংখি।
অসিগুম্বা অচৌবা, খেন্নবা কয়ানা থল্লবা লৈবাক অসিদা মচু অহুমগী ফিরাল চীংখৎপা মতমদা মীপুম খুদিংমক চপ মান্নবা ৱাখল্লোনগী ইচেলদা চেন্থমিন্নখি।
মচু অহুমগী ফিরালগী ইকাই খুম্নববু ঙাক্লিবা মীওইশিং ওইনা মীয়াম্না মশানা থোকচরখি।
ঐখোয়না লৈবাক অসিগী থৌনা অসিবু স্বচ্ছ অভিয়ান অমসুং ভেক্সিনেসন কেম্পেন্দা উবা ফংখি।
ঐখোয়না অমৃত মহোৎসব অসিদা অমুক হন্না চপ মান্নবা লৈবাকনীংবগী ৱাখল্লোন অসি উবা ফংখি।
ঐখোয়গী নীংতম লান্মীশিংনা অৱাংবা চীংদোলশিংদা, লৈবাক্কী ঙমখৈশিংদা অমসুং সমুদ্র ময়াইদা মচু অহুমগী ফিরাল চীংখৎখি।
মীয়াম্না তিরঙ্গা কেম্পেনগীদমক তোঙান-তোঙানবা অনৌবা ৱাখল্লোনশিং পুথোরখি।
নহা ওইরিবা মরুপ কৃষ্ণিল অনিলজীসু অমনি।
অনিলজী অসি পজল আর্তিস্ত অমনি অমসুং মহাক্না অতেনবা মতমদা ফজরবা মচু অহুমগী মোজেক আর্ত শেমখি।
কর্নাতকাগী কোলারদা মীয়াম্না ফুত ৬৩০ শাংবা অমসুং ফুত ২০৫ পাকপা মচু অহুমগী ফিরাল পাইহন্দুনা তোপ-তোপ্পা শক্তম অমা উৎখি।
অসাম সরকারগী কর্মচারীশিংনা দিঘালিপুখুরি ৱার মেমোরিএলদা চীংখৎনবা মখোয় মশাগী খুৎনা ফুত ২০গী মচু অহুমগী ফিরাল শাখি।
মতৌ অসুম তৌদুনা ইন্দোরগী মীয়াম্না হ্যুমেন চেন শেমদুনা ভারতকী শক্তম শেমখি।
চান্দিগরদা নহারোলশিংনা অচৌবা মীওইগী মচু অহুমগী ফিরাল শেমখি।
থৌদোক অনি অসি গীনিস রিকোর্দস্তা চনবসু ঙমখি।
পুম্নমক অসিগী মরক্তা হিমাচল প্রদেশকী গনগোৎ পঞ্চায়ত্তা তমজনীংঙাই ওইবা খুদম অমসু উবা ফংখি।
মফম অদুগী পঞ্চায়ত্তা নীংতম নুমিৎকী থৌরম পাঙথোকপদা অথোইবা মীথুংলেনশিংদা মাইগ্রেন্ত লেবরশিংগী অঙাংশিং য়াওখি।
মরুপশিং, অমৃত মহোৎসবলী মচুশিং অসি ভারত খক্তদা নত্তনা মালেমগী অতোপ্পা লৈবাকশিংদসু উবা ফংখি।
বোৎস্বানাদা মফম অদুগী শৈশকপশিংনা ভারতকী নীংতম্বগী চহি ৭৫ শুরকপপু পালন তৌবা ওইনা লৈবাকনীংবা ঈশৈ ৭৫শকখি।
হেন্না অখন্নবা ওইহল্লিবা ৱাফম অদুদি ঈশৈ ৭৫ অসি হিন্দী, পঞ্জাবী, গুজরাতী, বাংলা, অসামিজ, তামিল, তেলুগু, কনরা অমসুং সংস্ক্রিতগুম্বা লোলশিংদা শকখি।
মতৌ অসুম্না নম্বিয়াদা ইন্দো-নম্বিবিয়ন কলচরেল-ত্রেদিস্নেলগী মরীশিং অসিগী মতাংদা উৎলিবা অখন্নবা স্তাম্প অমা পুথোকখি।
মরুপশিং, ঐহাক্না ময়ামদা য়াম্না নুংঙাইবা ৱাফম অমগা তমজগে।
হন্দক নুমিৎ খরনিগী মমাংদা ঐহাক্না ভারত সরকারগী ইনফোর্মেসন এন্দ ব্রোদকাস্তিং মন্ত্রালয়গী থৌরম অমদা শরুক য়াবগী খুদোংচাবা ফংজখি।
মফম অদুদা মখোয়না দুরদর্শন সিরিএল, ‘স্বরাজ’কী স্ক্রীনিং তৌবগী থৌরম অমসু শিল্লমি।
ঐহাক্না মাগী প্রিমিয়রদা য়াওবগী খুদোংচাবা ফংজখি।
মসি লৈবাক অসিগী হৌরক্লিবা মীরোলদা নীংতম ইহৌদা শরুক য়াখিবা মশক খঙবীদ্রবা অথৌবা অমসুং অথৌবীশিংনা হোৎনরমখিবশিং অদু খঙহন্নবগী অফবা থৌরাং অমনি।
মসি দুরদর্শনদা নোংমাইজিং খুদিংগী নুমিদাং পুং ৯দা শন্দোক্লি।
অমসুং মসি চহো ৭৫ চুপ্না চত্থগনি হায়না ঐঙোন্দা তাকপীরকখি।
ঐহাক্না ময়ামদা মতম কাইথোক্তুনা মসি য়েংবীয়ু অমসুং য়ুমদা লৈরিবা অঙাংশিংদসু য়েংহনবীয়ু।
অমসুং স্কুল-কোলেজশিংগী মীওইশিংনা মসিবু রেকোর্দ তৌদুনা থম্লগা মথংগী নীংথৌকাবদা স্কুল-কোলেজ হাংলবা মতমদা অখন্নবা প্রোগ্রাম ওইনা শেমদুনা য়েংহনবা য়াই, মসিনা নীংতম্বা ফংহল্লমখিবা অথোইবা মীওই পোকশিংগী মরমদা ঐখোয়গী লৈবাক্তা অনৌবা ৱাখল্লোন অমা পোকহনগনি।
আজাদী কা অমৃত মহোৎসব অসি মথং চহি হায়বদি ওগস্ত ২০২৩ ফাওবা চত্থগনি।
লৈবাক অসিগীদমক, নীংতম লান্মীশিংগীদমক পাঙথোকখিবা ৱারেং ইবা অমসুং থৌরম কয়াবু ঐখোয়না মাংদা পুদুনা চৎপা তাই।
ঐগী নুংশিরবা ইরৈবাকচাশিং, ঐখোয়গী ইপা-ইপুগী লৌশিং, ঐখোয়গী অহল লমনশিংগী মীৎয়েং শান্না উবা ঙম্বা মথৌ অমসুং একাতমচিন্তন, তৌগে খনবা পাঙথোকপগী ৱাখল্লোন অসি ঙসিসু য়াম্না মরু ওইরি; ৱাখল্লোন অসিবু ঐখোয়না মুন্না থীজিল্লুরবদি ঐখোয় ঙকপনা খম থেংগনি।
ঐখোয়গী চহি লিশিং কয়া শরুবা অরিবা রিগবেদ!
রিগবেদনা হায়রি:-আমান-মাপো মানুসী: অমৃতকম ধাত তোকায় তনয়ায় শম য়ো: |য়ুয়ম হিস্থা ভিসজো মাতৃতমা বিশ্বস্য স্থাতু: জগতো জনিত্রী: ||হায়বদি – হে ঈশিং নহাক্তি মীওইবা জাতিগী অথোইবা মরুপনি।
নহাক্তি পুন্সিবু পীবিরিবনি, মহৈ-মরোংসু নহাক্কী মতেংনা পালহল্লি, অমসুং নহাক্না ঐখোয়গী ইচা-ইশুবু ফনা থম্বীরি।
নহাক্না ঐখোয়বু ঙাকশেল্লিবনি অমসুং ফত্তবা পুম্নমক্তগী নহাক্না ঐখোয়বু ঙাকথোকপীরি।
নহাক্তি শীদ হীদাক্নি অমসুং নহাক্তি তাইবংপাল অসিবু য়োকপী-থাকপীরিবনি।
খন্থদুনা য়েংবীয়ু…ঐখোয়গী চহি লিশিং কয়াগী মমাংগী নাৎ অসিদা ঈশিংগী মরু ওইবা অমসুং ঈশিং য়োকশিনবগী মতাংদা শন্দোক্না হায়বীরমখি।
ঐখোয়না লৌশিং অসি হৌজিক্কী ওইরিবা ফীভম অসিদগী য়েংলুবদা ঐখোয়না তুচুংবা ফাওই, অদুবু লৌশিং অসিবু জাতিনা মাগী পাঙ্গল ওইনা লৌবা তারবদি মখোয়গী শক্তি অদু শরুক কয়া হেনগৎলক্কনি।
ময়াম্না নীংশিংবীরমগনি, ‘মন কী বাত্তা’ হায়না থা মরিগী মমাংদা অমৃত সরোভরগী মতাংদা ঙাংখি।
মসিগী মতুংদা তোঙান-তোঙানবা জিলাশিংদা লৈরিবা মফম অদুগী এদমিনিস্ত্রেসন্না থৱায় য়াওশিনখি, ভোল্যুন্তরী ওর্গনাইজেসনশিংনা পুনশিনখি অমসুং মফম অদুগী মীয়াম য়াওশিনখি – মসিদগীদি অমৃত সরোভর শাবা অসি মীয়ামগী ইহৌ ওইখ্রে।
লৈবাক্কীদমক করিগুম্বা খরা পাঙথোক্নীংবগী ৱাখল্লোন ফাওরবদি, মশাগী থৌদাংশিং খঙলবা, তুংগী মীরোলশিংগীদমক খল্লবা অদু ওইরবদি থবক ওইনা পাঙথোক্নবগী শক্তি অদুসু হেনগৎলকই অমসুং ফিরেপ অদু অফবা ফিরেপ ওইরকই।
তেলঙ্গানাগী ৱারঙ্গলদগী অফবা খোঙথাং অমগী মরমদা ঐহাক্না খঙলকখি।
মফম অদুদা ‘মঙ্গত্যা-ৱাল্যা থান্দা’ কৌবা অনৌবা গ্রাম পঞ্চায়ত অমা শেমখি।
খুঙ্গং অসি ফোরেস্ত এরিয়াগী মনাক নক্না লৈ।
খুঙ্গং অসিগী মনাক্তা নোংজু মতমদা ইশিং য়াম্না তুংবা মফম অমা লৈ।
খুঞ্জাশিংগী থৌরাং ওইনা মফম অসি হৌজিক অমৃত সারোভব কেম্পেনগী মখাদা শেমগৎলি।
হন্দক্তা নোংজুগী নোংনা মরম ওইদুনা পাৎ অসি ঈশিং ইমাই চোনখি।
ঐহাক্না মধ্য প্রজাকী মন্দলাদা লৈবা মোচা গ্রাম পঞ্চায়তদা শাখিবা অমৃত সরোভরগী মতাংদা পাউদমজনীংই।
অমৃত সরোভর অসি কানহা নেস্নেল পার্ক মনাক্তা শাখি অমসুং মসিনা মফম অসিগী ফজবদা হেন্না মগুন হাপখি।
উত্তর প্রদেশকী ললিতপুরদা নৌনা শাখিবা শাহীদ ভাগত সিংহ অমৃত সরোভর অসি মীয়ামগী পুক্নীং চীংশিন্নীংঙাই ওইরি।
নিৱারী গ্রাম পঞ্চায়ত্তা সারিবা পুখ্রি অসি একর ৫ হেন্না পাকচাউই।
পুখ্রি অসিগী অকোইবদা উ-পাম্বী কয়া থারিবা অসিনা মসিগী ফজবা হেনগৎহল্লি।
মীয়াম্না পুখ্রি অসিগী মাক্তা য়ুংলিবা ফুত ৩৫ ৱাংবা মচু অহুমগী ফিরাল অসি য়েংনবা অরাপ্পা মফমদগী লাক্নরি।
অমৃত সরোভর অসি কর্নাতকাদা মপুং ফানা চত্থরি।
মফম অসিদা লৈবা বাগলকোত জিলাগী ‘বিলকেরুর’ খুঙ্গংদা মীয়াম্না য়াম্না ফজরবা অমৃত সরোভর অমা শাখি।
তশেংবদি মফম অসিদা মীয়াম্না চীংদগী চেনথরকপা ঈশিংনা মরম ওইদুনা সমস্যঅ কয়া অমা মায়োক্নরমখি; লৌমীশিং অমসুং মখোয়গী মহৈ-মরোংশিং অসিদা চাউনা অমাং অতা থোকহনখি।
অমৃত সরোভর শেম্নবা খুঙ্গংগী মীয়াম্না ঈশিং পুম্নমক চেনেলাইজ তৌখি অমসুং মাইকৈ অমরোমদা থৈদোকখি।
মসিনা মফম অসিদা থোক্লিবা ঈচাওগী সমস্যাশিং কোকহনখি।
অমৃত সরোভর অভিয়ান অসিনা ঙসিগী ঐখোয়গী সমস্যা কয়া কোকহনবা খক্তা নত্তনা মসি ঐখোয়গী হৌরক্লিবা মীরোলশিংগীদমক চপ মান্ননা তঙাই ফদে।
কেম্পেন অসিগী মখাদা মফম কয়াদা লৈরিবা অমনবা পুখ্রিশিং নৌনা শেমগৎলি।
অমৃত সরোভর অসি শা-ঙাগী অরাম খৌরাংবা কোকহনবগা লোয়ননা লৌউ-শিংউগীদমকসু শীজিন্নরি।
পুখ্রিশিং অসিনা মরম ওইদুনা মনাক নকপা মফমসিংগী গ্রাউন্ত ৱাতর তেবল হেনগৎহনখি।
মসিগা ইরোইননা মখোয়গী অকোইবদা লৈরিবা মফম অদুবু পুমশঙ-শঙহনখি।
মসি খক্তা নত্তনা মফম কয়াদা লৈরিবা মীওইশিংনা অমৃত সরোভরদা ঙা ফার্ম তৌনবা শেম-শাবগী থবকসু চত্থরি।
ঐহাক্না মীয়ামদা মরু ওইনা ঐহাক্কী নহা ওইরিবা মরুপশিংদা হায়জনীংবা ৱাফম অদুদি অমৃত সরোভর কেম্পেন অসিদা থৱায় য়াওনা শরুক য়াবীয়ু অমসুং ঈশিং য়োকশিনবা অমসুং ঈশিং তুংশিনবগী খোঙথাংশিং অসিদা মপুং ফানা মতেং পাংবীদুনা মসিবু খুমাং চাউশিনহল্লসি।
ইগী নুংশিরবা ইরৈবাকচাশিং, অসামগী বোঙ্গাই খুঙ্গংদা য়াম্না পুক্নিং চীংশিন্নীংঙাই ওইবা প্রোজেক্ত – প্রোজেক্ত সম্পুর্না চত্থরি।
প্রোজেক্ত অসিগী পান্দমদি মালন্যুত্রিসন থেংনবনি অমসুং মসিদা শীজিন্নরিবা পাম্বৈ অসি য়াম্না তোপ-তোপ্পি।
মসিগী মখাদা অঙ্গনৱাদী সেন্তর অমদগী মশা মউ ফবা অঙাং অমগী মমাগা মশা মউ ফত্তবা অঙাংগী মমাগী চয়োল খুদিংগী উন্নহল্লি অমসুং মখোয়দা ন্যুত্রিসনগা মরী লৈনবা ই-পাউগী মরমদা খন্ন-নৈনহল্লি।
হায়বদি মমা অমনা অতোপ্পা মমা অমগী মরুপ ওই, মতেং পাংনৈ অমসুং তাকপী তম্বী।
প্রোজেক্ত অসিগী মতেংগা লোয়ননা লমদম অসিদা চহি অমদা অঙাং চাদা ৯০ হেন্না মালনোরিশ ওইহনদবা ঙমখি।
মালন্যুত্রিসন মুত্থৎপদা ঈশিং-নোংমাই অমসুং ভজনশিং অসি শীজিন্নবা য়াগনি হায়বা অদোম্না খল্লুবা তৌবরা?
মসি “মেরা বচ্চা কেম্পেন”দা মাইপাক্না শীজিন্নখি; ‘মেরা বচ্চা অভিয়ান” অসি মধ্য প্রদেশকী দতিয়া জিলাদা পাইখৎখি।
মসিগী মখাদা জিলা অসিদা ভজন-কির্তনশিং পাঙথোকখি, মসিগী ওজাশিং ওইনা ন্যুত্রিসন গুরুশিং কৌখি।
মসিদা মতকা প্রোগ্রাম অমসু পাঙথোকই, মসিদা নুপীশিংনা অঙ্গনৱাদী সেন্তরশিংগা মহৈ-মরোং খুজোক অমা পুরকই অমসুং মহৈ-মরোং অসিগা লোয়ননা থাংজা নুমিৎতা ‘বালভোজ’ অমা পাঙথোকই।
মসিনা অঙ্গনৱাদী সেন্তরশিংদা লাকপা অঙাংগী চাং হেনগৎহনবা খক্তা নত্তনা মালন্যুত্রিসন হন্থহনবা উবা ফংখি।
মালন্যুত্রিসনগী মরমদা এৱের্নেস হেনগৎহন্নবা ঝারখন্দদা অখন্নবা কেম্পেন অমসু চত্থরি।
ঝারখন্দগী গিরীদিহদা স্নেক-লেদর গেম অমা শেমখি।
মশান্না অসিগী খুত্থাংদা অঙাংশিংদা অফবা অমসুং ফত্তবা হৈনবীশিংগী মরমদা তাকপী-তম্বীরি।
মরুপশিং, ঐহাক্না নখোয়দা মালন্যুত্রিসনগা মরী লৈনবা অনৌবা ইনোভেতিব ওইবা এক্সপরিমেন্ত কয়াগী মরমদা হায়রিবা অসিগী মরমদি লাক্কদৌরিবা থাশিংদা ঐখোয়না কেম্পেন অসিদা য়াওশিনবা তাই।
সেপ্তেম্বর থা অসি মচী ওইবা চিঞ্জাক্কা মরী লৈনবা কুহ্মৈ লোয়ননা অচৌবা কেম্পেন অমা পাঙথোক্কনি।
ঐখোয়না চহি খুদিংগী সেপ্তেম্বর ১দগী ৩০ ফাওবা পোশন মাহ পাঙথোক্লি।
মালন্যুত্রিসন ঙাকথোক্নবা লৈবাক শিনবা থুংবদা ক্রিএতিব ওইবা অমসুং মখল কয়াগী খোঙথাংশিং পাইখৎলি।
ন্যুত্রিসন কেম্পেন অসিদা তেক্নোলোজী নীংথিনা শীজিন্নবা অমসুং মীয়াম্না শরুক য়াবা হায়বা অসি য়াম্না মরু ওইবা শরুকনি।
লৈবাক্কী অঙ্গনৱাদী ৱার্কর মিলিয়ন কয়াদা মোবাইল দিভাইসশিং পীবদগী হৌদুনা অঙ্গনৱাদী সর্ভিসশিংগী এক্সেসিবিলিতী য়েংশিন্নবা পোশন ত্রেকর অমসু লোঞ্চ তৌখি।
এস্পিরেস্নেল দিস্ত্রিক্ত অমসুং অৱাং নোংপোক্কী রাজ্য পুম্নমক্তা চহি ১৪দগী ১৮গী মনুংদা লৈবা নুপীমচাশিংবু পোশন অভিয়ানগী মখাদা কোনশিল্লি।
মালন্যুত্রিসনগী অৱাবা কোকহন্নবা পাম্বৈ অসি শুপ্নগী খোঙথাং অহুম খক্তনা য়াদে – লান্থেং অসুদা অতোপ্পা থৌরাং কয়াগীসু মরু ওইবা থৌদাং লৈ।
খুদম ওইনা জল জীবন মিসন অসি য়েংশি, মসিনা ভারতপু মালন্যুত্রিসন ফ্রী ওইনবা হোৎনবদা অচৌবা থৌদাং য়ারি।
মালন্যুত্রিসনগী শীংনবশিং মায়োক্নবদা সোসিএল এৱের্নেসন্না মরু ওইবা থৌদাং অমা লৌরি।
ঐহাক্না লাক্কদৌরিবা মচী ওইবা চিঞ্জাক চাবগী থা অসিদা মালন্যুত্রিসন মুথৎনবা খোঙথাংশিং অসিদা শরুক য়ানবা ময়ামদা হায়জরি।
ঐগী নুংশিরবা ইরৈবাকচাশিং, চেন্নাইদগী শ্রীদেবী বর্দরাজনজীনা ঐঙোন্দা রিমাইন্দর অমা থাবীরকই।
মহাক্না মসিগা মান্নবা মাইগোবতসু করিগুম্ব খরা ইরকখি – অনৌবা চহি হৌগদবা থা ৫ ফাজিলক্ত্রে, অমসুং ঐখোয় পুম্নমক্না খঙই মদুদি লাক্কদৌরিবা চহি অসি ইন্তর্নেস্নেল ইয়র ওফ মিল্লেৎ হায়না পাঙথোক্কদৌরি হায়বা খঙই।
মহাক্না লৈবাক অসিগী মিল্লেৎ মেও অমসু ঐঙোন্দা থাবীরকখি।
মহাক্না ৱাফম অসি করিগুম্বা লাক্কদৌরিবা ‘মন কী বাত’কী তাঙ্কক্তা খন্নবা য়াগদ্রা হায়না হংলকখি।
ঐগী ইরৈবাকচাশিংদা অসিগুম্বা মখলগী ৱাখল্লোন অসিদা ঐহাক্না য়াম্না নুংঙাইবা ফাওজৈ।
ইং কুমজা ২০২৩ অসিবু ইন্তর্নেস্নেল ইয়র ওফ মিল্লেৎ হায়না লাউথোক্নবা য়ুনাইতেদ নেসন্সনা রিজোল্যুসন অমা পাস তৌখি হায়বা ময়াম্না নীংশিংলমগনি।
ভারতকী প্রপোজেল অসি লৈবাক ৭০ হেনবনা অয়াবা পীরকখি ৱাফম অসি তাবদা ময়াম্না হেন্না নুংঙাইবা ফাওরমগনি হায়না খঞ্জৈ।
ঙসি মালেম শিনবা থুংবদা অসিগুম্বা য়াম্না পৌবা মহৈ-মরোং, মিল্লেৎগুম্বা অসি পাম্নবা হেনগৎলক্লি।
মরুপশিং, ঐহাক্না অপৌবা মহৈ-মরোংগী মতাংদা ঙাংবা অসিদা ঐহাক্না ঙসি নখোয়না ঐহাক্না হোৎনখিবা অমগী মতাংদা পাউদমজগে।
হৌখিবা মতম খরা অসিদা ভারত্তা মীরৈবাক্তগী মীথুংলেনশিং লাকপা, লৈবাকশিংগী মকোকশিং লাকপা মতমদা ঐহাক্না ভারতকী মিল্লেৎশিংগী হায়বদি বেংক্যুতশিংদা ঐখোয়গী অপৌবা মহৈ-মরোংগী মথেলশিং শিললাংখি।
অমসুং দিগনিতরীশিংনা মসি য়াম্না হাওনা চাখি অমসুং মখোয়না ঐখোয়গী অপৌবা মহৈ-মরোং, মিল্লেৎশিংগী মরমদা ই-পাউ কয়া লৌনবা হোৎনখি।
মিল্লেৎ, অপৌবা মহৈ-মরোং অসি অরিবা মতমদগী হৌদুনা ঐখোয়গী লৌউ-শিংউ, নাৎ অমসুং সভ্যতাগী শরুক অমা ওইদুনা লাকখি।
বেদদা মিল্লেৎকী মরমদা ইরমখি অমসুং মতৌ অসুম্না মখোয় অসি পুরাননুরু অমসুং তোলকাপ্পিয়মদসু য়াওরি।
করিগুম্বা অদোম্না লৈবাক অসিগী মফম অমা হেক্তদা চৎপা মতমদা অদোম্না মফম অদুগী মীয়ামগী চিঞ্জাক্তা মিল্লেৎ মখল কয়া থেংগনি।
মিল্লেৎ অসিদসু ঐখোয়গী নাৎগুম্না মখল কয়া লৈ।
জ্বার, বাজরা, রাগী, সাৱান, কঙ্গনী, ঈনা, কোদো, কুতকী, কুত্তু পুম্নমক অসি মিল্লেৎশিং ঙাক্তনি।
ভারতনা মালেমগী ওইনা মিল্লেৎ খ্বাইদগী য়াম্না পুথোকই; মরম অসিনা থৌরাং অসিবু মাইপাকহন্নবগী থৌদাং অদু ভারত মচা ঐখোয়গীনি।
ঐখোয়না অমত্তা ওইনা মসিবু মীয়ামগী ইহৌ ওইহনসি অমসুং লৈবাক্কী মীয়ামদা মিল্লেৎশিংগী মরমদা এৱের্নেস পীবা হেনগৎলসি।
অমসুং মরুপশিং নখোয়নসু মুন্না খঙলমগনি মদুদি মিল্লেৎ অসি লৌমীশিং মরু ওইনা অপীকপা লৌমীশিংগীদমক য়াম্না কান্নৈ।
তশেংবদি মহৈর-মরোং অসি য়াম্না তেনবা মতমগী মনুংদা মহৈ য়ানবা ঙম্মি অমসুং মসিদা ঈশিং কা হেন্না চংদে।
ঐখোয়গী অপীকপা লৌমীশিংগীদমক মিল্লেৎশিং অসি য়াম্না কান্নৈ।
মিল্লেৎকী চরু অদু শা-শনগী খ্বাইদগী ফবা মচিঞ্জাক ওইনা লৌনৈ।
হৌজিক মতম অসিদা হৌরক্লিবা মীরোলশিংনা হকচাং ফনা হিংবা অমসুং অফবা চাবা হায়বা অসিদা মীৎয়েং চংবা তাই।
করিগুম্বা হীরম অসিগী মীৎয়েংদগী য়েংবা তারবদি মিল্লেৎ অসিদা প্রোতিন, ফাইবর অমসুং মিনরেল অসিনচিংবা য়াওরি।
মীওই কয়ানা মসিবু সুপরফুদ হায়না খঙনৈ।
মিল্লেৎকী কান্নবা অসি অমা খক্তা নত্তে কয়া অমা লৈ।
নোইবা হন্থহনবা খক্তা নত্তনা মসিনা দাইবেতিস, হাইপরতেন্সন অমসুং থমোয়গা মরী লৈনবা লাইনাশিং নারকপগী চাং হন্থহল্লি।
মসিগা লোয়ননা মখোয়না চখাও অমসুং লিবরগা মরী লৈনবা অনাবা ঙাকথোকপদসু মতেং পাংই।
ঐখোয়না মমাংদা মালন্যুত্রিসনগী মতমদা ঙাইহাক্কী মমাংদা খন্নখি।
মিল্লেৎতা ইনর্জী লোয়ননা প্রোতিন য়াম্না য়াওবনা মসিনা মালন্যুত্রিসন মায়োক্নবদা য়াম্না কান্নবা পীরি।
ঙসি লৈবাক অসিদা মিল্লেৎ চাউখৎহন্নবা থৌরাং কয়া পাইখৎলি।
মসিগা মরী লৈনবা রিসর্চ অমসুং ইনোভেসনশিংদা মীৎয়েং চংবগা লোয়ননা এফ. পি. ও. শিংদা মসি পুথোকপা হেনগৎহন্নবা পুক্নিং থৌগৎলি।
ঐগী লৌমী ইচিল-ইনাওশিংদা মিল্লেৎ হায়বদি অপৌবা মহৈ-মরোংশিং য়াম্না পুথোকপীয়ু অমসুং মসিদগী কান্নবা ফংবীয়ু হায়না হায়জরি।
ঙসি মিল্লেৎশিংগীদমক থাবক পাইখৎলিবা অসিগুম্বা স্তার্ত-অপ কয়া থোরকপা উবা ফংবা অসিদা নুংঙাইবা ফাওই।
মখোয়না মিল্লেৎ কুকিশিং শারি খরা অমনা মিল্লেৎ পেনকে অমসুং দোসা সারি।
মখোয় খরনা মিল্লেৎ ইনর্জী বারশিং অমসুং মিল্লেৎ ব্রেকফাস্তশিং শারি।
ঐহাক্না লম অসিদা থবক তৌরিবা মীওই পুম্নমক্তা য়াইফ-মঙ্গোল পীজরি।
হরাও-কুহ্মৈগী পন্থা অসিদা ঐহাক্না মথেল কয়াদা মিল্লেৎশিং শীজিন্নবীয়ু হায়না হায়জরি।
নখোয়গী য়ুমদা শেম্বা মথেলশিং অদুগী ফোতোশিং সোসিএল মেদিয়াদা শিয়র তৌবীরকউ মসিনা মিল্লেৎশিংগী মরমদা মীয়ামদা এৱের্নেস পীবদা মতেং পাংগনি।
ঐগী নুংশিরবা ইরৈবাকচাশিং নুমিৎ খরগী মমাংদা ঐহাক্না অরুনাচল প্রদেশকী সিয়াং জিলাদা লৈবা জোরসিং খুঙ্গংদগী পাউ অমা উখি।
পাউ অসি খুঙ্গংগী মীয়াম্না চহি কয়াগী মমাংদগী ঙাইদুনা লাকপা অওনবা অমগী মতাংদনি।
তশেংবদি থা অসিদা জোরসিং খুঙ্গংদা নীংতম্বা নুমিৎতা ৪জি ইন্তর্নেৎ সর্ভিসশিং ফংবা হৌখি।
মমাংদা খুঙ্গং অসিদা ইলেক্ত্রিসিতী য়ৌরকপা মতমদা মীয়াম্না হরাওনখিবা অদুগুম্না হৌজিক অনৌবা ভারত অসিদা মদম অদুদা ৪জি ফংবা মতমদা চপ মান্ননা নুংঙাইবা পোকখি।
অরুনাচল অমসুং অৱাং নোংপোক্কী মনুং হঞ্জিনবা মফমশিংদা ৪জিগী মওংদা অনৌবা মঙাল অমা ফংখি; ইন্তর্নেৎ কন্নেক্তিবিতীনা অনৌবা অয়ুক অমা পুদুনা লাকখি।
অচৌবা সহরদা খক্তা ফংলম্বা খুংদোংচাবশিং অদু দিজিতেল ইন্দিয়াগী খুত্থাংদা খুঙ্গং খুদিংমক্তা য়ৌহনবা ঙমখি।
মরম অসিনা অনৌবা দিজিতেল ওন্তপ্রিনোরশিং লৈবাক অসিদা থোরক্লি।
রাজস্থানগী অজমের জিলাগী সেথা সিংহ  রাৱতজীনা ‘দর্জী ওনলাইন’, ‘ই-স্তোর’ অমা হাংখি।
অদোম্না দর্জী ওনলাইন হায়বা অসি করিনো হায়না খল্লগনি।
তশেংবদি সেথা রাৱতজীনা কোবিদ লাক্ত্রিঙৈ মমাংদা ফী তুবগী থবক তৌরম্মি।
কোবিদ লাক্লবা মতুংদা মহাক্না থেংনবা শীংনবা অসি খুদোংচাদবা অমা ওইনা লৌখিদে মহাক্না মসিবু খুদোংচাবা অমা ওইনা লৌখি।
মহাক্না ‘কম্মন সর্ভিস সেন্তর’ হায়বদি সি. এস. সি. ই-স্তোর য়াওশিনখি অমসুং ওনলাইন ওইনা থবক তৌবা হৌখি।
মহাক্না কস্তমরশিংনা মাস্কশিংগীমদক মশিং য়াম্না ওর্দর তৌবা উখি।
মহাক্না নুপী খরা নেক্তুনা মাস্ক তুবা হৌখি।
মসিগী মতুংদা মহাক্না ‘দর্জী ওনলাইন’ কৌবা ওনলাইন স্তোর অমা হাংখি, মহাক্না মখল পুম্নমক্কী অতুবা ফিরোলশিং য়োনবা হৌখি।
ঙসি দিজিতেল ইন্দিয়াগী শক্তিগা লোয়ননা সেথা সিংহগী থবক অসি অদুক্কী মতিক হেনগৎখি হৌজিক মঙোন্দা লৈবাক শিনবা থুংবদগী ওর্দর লাক্লি।
মহাক্না মফম অসিদা নুপী কয়াদা থবক পীরি।
দিজিতেল ইন্দিয়ানা য়ু. পি. গী উন্নাওগী ওম প্রকাশজীবু দিজিতেল ওন্তপ্রিনোর অমা ওইহনখি।
মহাক্না মহাক্কী খুঙ্গংদা ব্রোদবেন্দ কন্নেক্সন লিশিং অমা হেন্না ফংহনখি।
ওম প্রকাশজীনা মহাক্কী কম্ম সর্ভিস সেন্তফূ অকোইবদা ফ্রী ৱাইফাই জোন অমা শেমখি, মসিনা লায়রবা মীওইশিংদা মতেং চাউনা পাংবা ঙমখি।
ওম প্রকাশজীগী থবক অসি য়াম্না হেনগৎলকপনা মহাক্না অহেনবা মীওই ২০ অমগা নেকখি।
মীওইশিং অসিনা স্কুলশিং, হোস্পিতালশিং, তেহসিল ওফিসশিং অমসুং খুঙ্গংগী অঙ্গনৱাদী সেন্তরশিংদা ব্রোদবেন্দ কন্নেক্সন পীরি অমসুং মসিদগী থবকসু ফংলি।
কম্মন সর্ভিস সেন্তরগুম্না গভর্নমেন্ত ই-মার্কেৎ প্লেস হায়বদি জি. ই. এম. পোর্তেলদা মাইপাকপগী ৱারী কয়া য়াওরি।
মরুপশিং ঐহাক্না খুঙ্গংশিংদগী মেসেস কয়া ফংই মসিদা মখোয়না ঐঙোন্দা ইন্তর্নেৎনা পুরকপা অহোংবসিংগী মরমদা পাউদমখি।
ইন্তর্নেৎনা ঐখোয়গী নহা ওইরিবা মরুপশিং মহৈ তম্বগী মওংদা অহোংবা পুরকখি।
খুদম ওইনা য়ু. পি. দগী গুরিয়া সিংহনা উন্নাওদা লৈবা অমোইয়া খুঙ্গংদা মহাক্কী মকু-মনেমগী য়ুমদা লাকপা মতমদা মহাক্কী মহৈ-মশিংগী মরমদা ৱাখল ৱারমখি।
অদুবু ভারতনেৎনা মহাক্কী অৱাবা কোকহনখি।
গুরিয়ানা ইন্তর্নেৎকী খুত্থাংদা মহাক্কী স্তদীজ মখা চত্থখি অমসুং মহাক্কী গ্রেজুএসন লৌশিনবা ঙমহনখি।
দিজিতেল ইন্দিয়া কেম্পেনদগী খুঙ্গংশিংদা লৈবা অসিগুম্বা পুন্সি কয়ানা অনৌবা শক্তি হাপলি।
খুঙ্গংশিংগী দিজিতেল ওন্তপ্রিনোরশিংগী মরমদা অদোম্না খঙবা ঙম্বা অদু ইবীরক্তুনা থারকউ অমসুং সোসিএল মেদিয়াদা মখোয়গী মাইপাকপগী ৱারী অদু শিয়র তৌরকউ।
ঐগী নুংশিরবা ইরৈবাকচাশিং মতম খরগী মমাংদা হিমাচল প্রদেশতগী ‘মন কী বাত’ তাবীরিবা মীশক অমা, রামেশজীদগী চীথি অমা ফংখি।
রামেশজীনা মহাক্কী চীথিদা চীং অসিগী অখন্নবা মতৌশিং অদুগী মতাংদা পাউদমলকখি।
মহাক্না চীংগী মফমশিংদা মী থাপ্না-থাপ্না তারবদি মীয়ামগী থমোয় অদুদি নকনা তিন্নৈ হায়না ফোঙদোকখি।
তশেংবমক্নি ঐখোয়না চীংশাংশিং অসিদা হিংলিবা মীয়ামগী পুন্সিদগী তমশিনবা য়াবা কয়া অমা লৈ।
অহানবা পরা অসি ঐখোয়না চীংশাং অসিদা লৈরিবা পুন্সি মহিং অমসুং নাৎ অসিগী ফংজখি মদুদি মতাং মতমগী মতুং ইন্না থেংনবা খুদোংচাদবদা নীংহন্নবা তৌদনা মাংদা চংশিল্লবদি মদু লায়না মাইপাকপা ঙমগনি অমসুং অনিশুবদা মফম অদুগী রিসোর্সশিংগা লোয়ননা ঐখোয়না করম্না মরোমদোম লেপচবা ঙমগনি হায়বা অসিনি।
ঐহাক্না পনখিবা অহানবা পরা অদুদা ঙসি-ঙসিমক স্পীতীগী লমদা মসিগী ফজরবা শক্তম উবা ফংলি।
স্পীতী অসি ত্রাইবেলনা খুন্দাবা মফম অমনি।
মফম অসিদা হৌজিক হৱাইথরাক হেকপা মতম ওইরি।
মসি চীংগী লৌবুকশিংদা অচৌবা অমসুং অৱাবা থবক অমনি।
অদুবু মফম আসিদা খুঙ্গংগী নুপীশিংনা পুনশিন্নদুনা পুন্না অমনা অমগী লৌবুকশিংদগী হৱাইথরাক হেকমিন্নরি।
মসিগী থবক অসিগা লোয়ননা নুপীশিংনা মফম অসিগী ঈশৈ ‘ছপরা মাঝী ছপরা’ শকমিন্নরি।
হায়বদি মফম অসিদা ম্যুচুএল কোর্পোরেসন অসি অরিবা চৎনবীগী শরুক অমসু ওইরি হায়বনি।
মফম অসিগী রিসোর্সশিং শীজিন্নবগী খ্বাইদগী ফজবা খুদম অসি স্পীতীদা ফংই।
স্পীতীদা শন লোইবা লৌমীশিংনা শনথী অদু কংহল্লি অমসুং ভোরা খাও অমদা হাপচিল্লি।
নীংথম থা লাকপা মতমদা মফম অসিদা খুর হায়না খঙনবা শন্না লৈরিবা শনগোনশিংদা ভোরাশিং অসি থাদুনা থম্মি।
উন তাবা মতমদা ভোরা অসিনা শনশিংবু অইংবদগী ঙাকথোকপী।
নীংথম থাগী মতুংদা শনথী অসি লৌবুক্তা হার ওইনা শীজিন্নৈ।
হায়বদি শা-শনগী ফত্তা হাওদী অদুনা মখোয়বু অইংবদগী ঙাকথোকপীবা অমসুং মদু লৌবুকশিংদা হার ওইনা শীজিন্নৈ হায়বনি।
লৌ-উবদা চংবা শেল হন্থহল্লি, চাথোক পুথোকপদসু হেনগৎলি।
হায়বদি মফম অসি হৌজিক মতম অসিদা মহৌশাগী লৌউ-পথাপ শীজিন্নবগী তমজনীংঙাই ওইরক্লি।
মরুপশিং অসিগুম্বা থাগৎনীংঙাই ওইবা খোঙথাং কয়া ঐখোয়গী অতোপ্পা চীংগী রাজ্য উত্তরাখন্দদসু উবা ফংলি।
উত্তরাখান্দদা হীদাক লাংথক অমসুং পাম্বী মখল কয়ামরুম ফংই মসি ঐখোয়গী হকশেলদা য়াম্না কান্নৈ।
মখোয়শিং অদুগী মরক্তা বেদু হায়বা উহৈ অসি অমনি।
মসি হিমালয়ন ফিগ হায়নসু খঙনৈ।
উহৈ অসিদা মিনরেল অমসুং বিতামিন মরাং কাইনা য়াওই।
মীয়াম্না মসি মসি উহৈ ওইনা খক্তা চাবতা নত্তনা মসিনা লাইনা কয়া লায়েংবদা মতেংসু পাংই।
উহৈ অসিগী কান্নবশিং অসি য়েংলগা হৌজিক বেদুগী হৈমহী, জাম, চতনী, আচার অমসুং কংহন্দুনা দ্রাই ফ্রুৎশং শেম্লি মসি মার্কেৎতা লোঞ্চ তৌখি।
পিথোরাগর এদমিনিস্ত্রেসনগী থৌরাং অমসুং লমদম অসিগী মীয়ামগী মতেংগা লোয়ননা বেদুবু মার্কেৎতা তোঙান-তোঙানবা মওংদা পুথোকপদা মাইপাকপা ঙমখি।
বেদু অসি পহারি ফিগ হায়না ব্রান্দিং তৌদুনা ওনলাইন মার্কেৎতা মসি লোঞ্চ তৌখি।
মসিনা মরম ওইদুনা লৌমীশিংনা শেন্থোক লৈনবা অনৌবা পাম্বৈ অমা পীবতা নত্তনা বেদুগী হিদাক্তা কান্নরবা মগুনশিং অসিগী কান্নবশিং অসিগী মতাংদা মীয়ামদা খঙহনবসু ঙমখি।
ঐগী নুংশিরবা ইরৈবাকচাশিং, ‘মন কী বাত’ অসিদা অহৌবা ওইনা ঙসি ঐহাক্না আজাদী কা অমৃত মহোৎসবকী মতাংদা পনখি।
নীংতম নুমিৎকী অচৌবা কুহ্মৈগা লোয়ননা লাক্কদৌরিবা নুমিৎ খরা অসিদা পাঙথোক্কদবা হরাও-কুহ্মৈ কয়ানা পরেং লেংদুনা লৈরি।
ঙসিদগী নুমিৎ খরগী মতুংদা গনেশ চতুর্থী, ভগৱান গনেশ থৌনিজবগী কুহ্মৈ লাক্লগনি।
গনেশ চতুর্থী হায়বদি গনপতী বাপ্পা থৌনিবগী কুহ্মৈ অদুবুনি।
গনেশ চতুর্থীগী মতুংদা ওনমগী কুহ্মৈ হৌরগনি।
ওনম অসি কেরাগী কুহ্মৈনি অমসুং মসি শান্তি অমসুং চাউখৎপগী ৱাখল্লোনগা লোয়ননা পাঙথোক্কনি।
হরতালিকা তীজ অসি ওগস্ত ৩০দা পাঙথোক্কনি।
সেপ্তেম্বর ১দা ওরিশাদা নুৱাখাই কুহ্মৈসু পাঙথোক্কনি।
নুৱাখাই হায়বা ৱাহৈ অসি অনৌবা চিঞ্জাক হায়বনি, মরম অসিনা কুহ্মৈ অসিবু ঐখোয়গী অতোপ্পা কুহ্মৈ কয়াগী মতৌগুম্না লৌউ-শিংউগী চৎনবীগা মরী লৈনবা কুহ্মৈ অমনি।
মরম অসিদা জেন ফুরুপকী সমবতসরী কুহ্মৈসু লাক্লগনি।
কুহ্মৈ পুম্নমক অসি ঐখোয়গী নাৎকী চাউখৎপা অমসুং মরেক মহাও থোক্না হিংনবগী ৱাখল্লোন অদুগা মান্নরি।
ঐহাক্না কুহ্মৈশিং অমসুং অখন্নবা থৌরমশিং অসিগীদমক মীয়ামদা য়াইফ পাউজেল পীজরি।
কুহ্মৈশিং অসিগা লোয়ননা মেজর ধ্যানচন্দজীগী মপোক কুমওন, হয়েং ওগস্ত ২৯দগী নেস্নেল স্পোর্তস দে অসি পাঙথোক্কনি।
ঐখোয়গী নহা ওইরিবা শান্নরোয়শিংনা মখা তানা মালেমগী ফম্পাকশিংদা ঐখোয়গী মচু অহুমগী ফিরাল অসি হেন্না ৱাংনা পাইহন্দুনা চাউথোকচাবা পোকহল্লি, মসিনা ধ্যানচন্দজীদা ইকাই খুম্নবা উৎপা ওইরসনু।
ঐখোয়না মতৌ অসুম্না লৈবাক্কীদমক পুন্না হোৎনখিসি; লৈবাক্কী মীংচৎ হেন্না পুরকপা ওইরসনু… য়াইফ-মঙ্গোল অসিগা লোয়ননা ঐহাক্কী ৱারোল মতাংদা অসিদা লোইশিনজরি।
মথংগী থাদা অমুক হন্না ‘মন কী বাত’ লাকখিগনি।
হন্না-হন্না থাগৎচরি!
